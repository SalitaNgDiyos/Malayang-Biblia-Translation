[1:1] Pablo, mensahero ni Jesu Kristo sa pamamagitan ng kalooban ng Diyos, at si kapatid na Timoteo. Sa konggregasyon ng Diyos na nasa Korinto, kasama ng lahat ng mga banal na nasa buong Achaia:
[1:2] Kagandahang-loob sa inyo at kapayapaan mula sa ating Diyos Ama, at Panginoong Jesu Kristo.
[1:3] Kapuri-puri ang Diyos at Ama ng ating Panginoong Jesu Kristo, ang Ama ng Kahabagan, at Diyos ng lahat ng Kalakasan;
[1:4] na siyang nagpapalakas ng ating loob sa gitna ng lahat ng ating mga paghihirap, para magawa nating palakasin ang loob nila na nasa anumang paghihirap sa pamamagitan ng biyayang kalakasan na nagpapalakas sa ating mga sarili mula sa Diyos.
[1:5] Dahil kung paano nag-uumapaw ang paghihirap ni Kristo para sa atin, gayun rin karami ang biyayang kalakasan natin sa pamamagitan ni Kristo.
[1:6] Pero kung kami man ay naghihirap, ito ay para sa inyong kaginhawahan, at kaligtasan na dumadaloy sa pamamagitan ng pagtitiis ng parehong mga paghihirap na atin ring pinagdadaanan. Kung kami man ay gumagaan ang kalooban, ito ay para sa inyong kaginhawahan, at kaligtasan.
[1:7] At ang pag-asa namin para sa inyo ay sigurado, yamang alam namin na kayong mga nakasama sa mga paghihirap ay kasama rin naming tatanggap ng kaginhawahan.
[1:8] Dahil hindi namin gusto na hindi niyo alam, mga kapatid, ang patungkol sa mga pinagdaanan naming kahirapan sa Asia, dahil sobra-sobra kaming nahirapan, higit pa sa aming kakayanan, anupat nawalan na kami ng pag-asa pang mabuhay.
[1:9] Sa kabila ng mga ito, taglay namin sa aming mga sarili ang sentensya ng kamatayan para hindi kami magtiwala sa aming mga sarili, kundi sa Diyos na nagpapabangon sa mga patay,
[1:10] na nagligtas sa atin mula sa dakilang kamatayan, at patuloy Siyang nagliligtas, kung saan tayo ay umaasa na patuloy pa rin Siyang magliligtas.
[1:11] Kayo rin ay kasamang naglilingkod para sa amin sa pananalangin, para ang kaloob na ibinigay sa amin sa tulong ng maraming katauhan, ay magdulot ng pasasalamat ng marami dahil sa atin.
[1:12] Dahil ito ang ipinagmamalaki namin, ang testimonya ng aming konsensya, na sa pamamagitan ng katapatan at kabanalan ng Diyos, hindi sa pamamagitan ng karunungan ng laman, kundi sa pamamagitan ng kagandahang-loob ng Diyos, kami ay namuhay sa gitna ng mundo, at higit sa lahat, sa inyong harapan.
[1:13] Dahil wala kaming ibang isinusulat sa inyo maliban sa mga bagay na alam niyo na, o inyo ring kinikilala, at ako ay umaasa na inyo pa ring kikilalanin hanggang sa katapusan;
[1:14] tulad rin sa inyong unti-unting pagkakakilanlan sa amin, na kami ay inyong karangalan, kung paanong kayo rin ay aming karangalan sa araw ng pagdating ng Panginoong Jesus.
[1:15] At dahil sa kumpiyansang ito ay ginusto ko na magpunta sa inyo noon pa, para magkaroon kayo ng pangalawang kagandahang-loob.
[1:16] At para mabisita kayo habang nasa daan papuntang Macedonia, at muling pumunta sa inyo mula sa Macedonia, at sa pamamagitan niyo ay magpahatid papuntang Judea.
[1:17] Ngayon, hindi ba ako nagdadalawang isip sa plano kong ito, o kaya ang mga bagay na pinaplano ko ay ayon sa laman ko pinaplano, kaya mayroon sa akin na "Oo, oo;" at, "Hindi, hindi?"
[1:18] Pero matapat ang Diyos dahil ang salita namin sa inyo ay hindi, "Oo at Hindi."
[1:19] Dahil ang Anak ng Diyos, si Jesu Kristo, na naiproklama sa tulong namin sa kalagitnaan niyo, sa pamamagitan ko at ni Silvano, at Timoteo, ay hindi, "Oo" at "Hindi," kundi noon pa ay "Oo" na sa Kanya.
[1:20] Lahat kasi ng mga pangako ng Diyos sa Kanya, ang mga ito ay, "Oo," at ang mga ito ay, "Amen," sa Kanya, para sa karangalan ng Diyos sa pamamagitan natin.
[1:21] Ngayon, ang nagtataguyod sa amin kay Kristo kasama niyo, at ang humirang sa atin ay ang Diyos;
[1:22] na Siya ring nagtatak sa atin, at nagbigay ng deposito ng Espiritu sa loob ng ating mga puso.
[1:23] Pero ako ay nananawagan sa Diyos na saksi ko sa aking kaluluwa, dahil hangad kong iligtas kayo sa kahihiyan kaya hindi pa ako nagpunta sa Corinth.
[1:24] Hindi dahil pinaghaharian namin ang inyong pananampalataya, kundi kami ay katuwang sa inyong kagalakan, dahil sa pananampalataya kayo ay nakatayo.
[2:1] Pero ito ay pinagpasyahan ko na sa sarili ko, na hindi na muling magpunta sa inyo ng may kalungkutan.
[2:2] Dahil kung magdudulot ako ng bagay na ikalulungkot niyo, sino ngayon ang magbibigay tuwa sa akin, kundi ang nalungkot dahil sa akin?
[2:3] At isinulat ko ito sa inyo dahil sa bagay na ito, kung sakaling sa pagdating ko dyan ay makaranas ako ng kalungkutan mula sa kanila na dapat kong ipagdiwang; kumpiyansa naman ako sa inyong lahat na ang kagalakan ko ay ang kagalakan niyong lahat.
[2:4] Dahil nagsulat ako sa inyo sa pamamagitan ng maraming paghihirap at kabigatan ng puso gamit ang sangkatutak na mga luha; hindi para kayo ay malungkot kundi para malaman niyo ang kasaganahan ng pagmamahal na mayroon ako para sa inyo.
[2:5] Pero kung sinuman ang nagdulot ng kalungkutan, hindi ako ang kanyang sinaktan ang damdamin, kundi bahagya lamang, para hindi ako magdulot ng kabigatan sa inyong lahat.
[2:6] Sapat na itong ganitong klaseng parusa na naranasan ng karamihan.
[2:7] Kaya naman, sa kabilang banda, ay lalo kayong magpatawad at magpalakasan ng loob, kung hindi ay baka ang katulad niya ay lamunin ng sobrang kalungkutan.
[2:8] Kaya nakikiusap ako sa inyo na pagtibayin ang inyong pagmamahal sa kanya.
[2:9] Dahil rin dito ako ay nagsulat, para malaman ko ang patotoo niyo, kung kayo ay masunurin sa lahat ng bagay.
[2:10] At sinuman ang patawarin niyo sa anumang bagay, ako rin. Dahil ako rin, kung patawarin ko ang sinuman sa anumang bagay, nagpatawad na ako alang-alang sa inyo sa harapan ni Kristo.
[2:11] Nang sa ganun ay hindi makakita ng bentahe si Satanas, dahil hindi tayo mangmang sa mga iniisip niya.
[2:12] Pero nang makarating na sa loob ng Troas para sa Masayang Balita ni Kristo, kahit na isang pinto ang nagbukas sa akin sa tulong ng Panginoon,
[2:13] wala akong kapahingahan sa espiritu ko nang hindi ko matagpuan si Tito na aking kapatid: sa halip nang makapagpaalam sa kanila ay lumakad ako papuntang Macedonia.
[2:14] Pero salamat sa Diyos na lagi tayong dinadala sa tagumpay sa tulong ni Kristo, at Siyang nagpapalabas ng bango ng kaalaman Niya sa pamamagitan natin sa bawat lugar.
[2:15] Tayo kasi ang pabango ni Kristo sa harap ng Diyos, sa kanila na naliligtas at sa kanila na napapahamak.
[2:16] Para sa isa, ang amoy ng kamatayan na humahantong sa kamatayan, pero sa iba, ang amoy ng Buhay na humahantong sa Buhay. At sino ang sapat ang kakayanan para sa mga bagay na ito?
[2:17] Dahil hindi kami tulad ng marami na nagkakamal ng salapi sa pagmamanipula ng Salita ng Diyos, kundi kami ay namumuhay ayon sa pagiging tapat, at talagang ayon sa Diyos kami ay nagsasalita sa harap ng Diyos sa tulong ni Kristo.
[3:1] Kami ba ay nagsisimula muling magmalaki sa aming mga sarili? Kung hindi naman ay kailangan ba namin, tulad sa iba, ng mga liham ng komendasyon sa harapan niyo, o mga komendasyong mula sa inyo?
[3:2] Ang liham namin ay kayo, nakaukit sa loob ng aming mga puso, kilala at nababasa ng lahat ng tao.
[3:3] Lumalabas kasi na kayo ang mga liham ni Kristo na isinusulat Niya sa pamamagitan namin, hindi isinulat sa pamamagitan ng tinta, kundi sa pamamagitan ng Espiritu ng Diyos na Buhay; hindi sa ibabaw ng mga sulatan na gawa sa bato, kundi sa ibabaw ng mga sulatang puso na gawa sa laman.
[3:4] At ganito ang tiwala na mayroon kami sa harap ng Diyos sa pamamagitan ni Kristo.
[3:5] Hindi dahil kami ay may sapat na kakayanan sa aming mga sarili para isipin na ang anumang bagay ay galing sa aming mga sarili, kundi ang kakayanan namin ay nagmumula sa Diyos,
[3:6] na Siya ring nagbigay sa atin ng sapat na kakayanan na maging mga lingkod ng Bagong Kasunduan, hindi iyong mula sa Kasulatan, kundi iyong mula sa Espiritu: dahil ang Kasulatan ay pumapatay, pero ang Espiritu ay nagbibigay Buhay.
[3:7] Pero kung ang ministeryo ng kamatayan, sa pamamagitan ng Kasulatan na nakaukit sa mga bato ay dumating ng may kaningningan, anupat hindi kinayang tumitig ng mga anak ni Israel sa mukha ni Moises dahil sa kaningningan ng mukha niya na humuhupa:
[3:8] sa anung paraan ang ministeryo ng Espiritu ay di magiging mas maningning?
[3:9] Dahil kung ang ministeryo ng kahatulan ay maningning, mas lalo na ang ministeryo ng katuwiran na sobra-sobra sa kaningningan.
[3:10] Dahil kahit pa ito na ginawang maningning ay walang kaningningan sa pamamagitan ng bagay na ito, dahil sa kaningningan na higit sa lahat.
[3:11] Dahil kung iyung bagay na natatapos ay dumaan ng may kaningningan, di hamak na mas matindi sa kaningningan iyung bagay na di natatapos.
[3:12] Kaya naman, yamang tayo ay may ganitong pag-asa, matindi ang kalayaan na gamit natin sa pagsasalita,
[3:13] at di tulad ni Moises na naglagay ng talukbong sa ibabaw ng mukha niya para hindi makatitig ang mga anak ni Israel tungo sa hangganan niyong lumilipas.
[3:14] Pero tinanggalan ng kaunawaan ang kanilang mga kaisipan, dahil hanggang sa araw na ito ang parehong talukbong sa pagbabasa ng Lumang Kasunduan ay nananatili at di pa naaalis; ang talukbong na ito ay naglaho na sa pamamagitan ni Kristo.
[3:15] Pero hanggang sa araw na ito, kapag binabasa si Moises, ang talukbong ay nakalagay sa ibabaw ng puso nila.
[3:16] Pero sa bawat pagkakataon na bumaling tungo kay Kristo, nawawala na ang talukbong.
[3:17] Ngayon ang Espiritu ay ang Panginoon; at kung nasaan ang Espiritu ng Panginoon, nandoon ang kalayaan.
[3:18] Pero lahat tayo na may mukha na di nakatalukbong ay parang tumitingin sa salamin sa kaningningan ng Panginoon, na binabago ayon sa parehong larawan mula sa isang kaningningan tungo sa isa pang kaningningan, alinsunod sa Panginoong Espiritu.
[4:1] Dahil sa bagay na ito ay taglay natin ang ministeryong ito. Ayon sa naranasan naming habag, hindi kami pinanghihinaan ng loob;
[4:2] sa halip ay itinakwil na namin ang mga bagay na lihim na kahiya-hiya. Hindi kami lumalakad sa panggugulang, ni sa pambabaluktot ng Salita ng Diyos, sa halip ay, sa pagpapakita ng katotohanan, pinatutunayan namin ang aming mga sarili sa bawat konsensya ng tao sa harap ng Diyos.
[4:3] Pero kung nakatago man ang aming Masayang Balita, ito ay nakatago sa kanila na napapahamak:
[4:4] kung saan ang diyos ng mundong ito ay binulag ang mga kaisipan ng mga di nananalig, nang sa ganun ay hindi nila makita ang liwanag ng Masayang Balita ng kaningningan ni Kristo na Siyang larawan ng Diyos.
[4:5] Dahil hindi namin ipinoproklama ang aming mga sarili kundi si Kristo Jesus na Panginoon; at ang aming mga sarili na inyong mga lingkod alang-alang kay Kristo.
[4:6] Dahil ang Diyos na nagsalita sa liwanag na magliwanag mula sa dilim, ang Siyang nagliwanag sa loob ng mga puso natin para magbigay liwanag sa kaalaman ng kaluwalhatian ng Diyos sa mukha ni Jesu Kristo.
[4:7] Pero mayroon tayong kayamanan dito sa loob ng mga lalagyang gawa sa putik dahil ang rurok ng kapangyarihan ay sa Diyos, at hindi sa atin.
[4:8] Problemado kami sa bawat galaw, pero hindi kami nalulugmok; nagigipit, pero hindi nawawalan ng pag-asa;
[4:9] inuusig, pero hindi pinababayaan; itinatakwil, pero hindi napapahamak;
[4:10] laging dala-dala sa loob ng katawan ang pagkamatay ng Panginoong Jesus, para din ang Buhay ni Jesus ay maihayag sa pamamagitan ng aming mga katawan.
[4:11] Dahil laging kami na nabubuhay ay kinakaladkad papunta sa kamatayan alang-alang kay Jesus, para ang Buhay rin ni Jesus ay maipakilala sa loob ng aming mga mortal na katawan.
[4:12] Kaya naman, talagang kumikilos ang kamatayan sa amin, pero sa inyo ang Buhay.
[4:13] Pero tayo ay may parehong espiritu ng pananalig ayon sa nakasulat, "Nanalig ako, kaya ako ay nagsalita..." Tayo rin ay nananalig kaya rin tayo nagsasalita.
[4:14] Yamang alam natin na ang nagpabangon sa Panginoong Jesus ay magpapabangon rin sa atin sa pamamagitan ni Jesus, at Siyang magtatanghal sa amin kasama niyo.
[4:15] Dahil ang lahat ng bagay ay ginawa alang-alang sa inyo, para ang kagandahang-loob ay managana, sa pamamagitan ng pasasalamat ng marami, at mag-umapaw tungo sa kaluwalhatian ng Diyos.
[4:16] Dahil dito ay hindi kami pinanghihinaan ng loob, pero kung totoong ang ating panlabas na pagkatao ay nasisira, sa kabilang banda, ang panloob na pagkatao naman natin ay lumalago sa bawat araw.
[4:17] Dahil ang malumanay na paghihirap natin na panandalian lamang, ay gumagawa para sa atin ng sobra-sobra at walang hanggang bigat ng karangalan.
[4:18] Hindi na kami nakatuon pa sa mga bagay na nakikita, kundi sa mga bagay na hindi nakikita: dahil ang mga bagay na nakikita ay lumilipas, pero ang mga bagay na hindi nakikita ay walang hanggan.
[5:1] Alam natin kasi na kung ang ating makalupang tahanan na isang tolda ay masira, mayroon tayong gusali mula sa Diyos, isang tahanan na hindi gawa sa kamay, walang hanggan sa gitna ng kalangitan.
[5:2] At dahil sa bagay na ito tayo ay umaatungal, sabik na maisuot ang ating tahanan na mula sa langit.
[5:3] Kung tunay ngang madamitan na ay hindi na tayo matatagpuang hubad.
[5:4] Ngayon kasi, tayo na nasa loob ng tolda ay umaatungal, hirap, dahil hindi natin gustong mahubaran, kundi madamitan para ang namamatay ay lamunin na ng Buhay.
[5:5] Pero ang gumawa para sa atin nitong bagay na ito ay ang Diyos na Siya ring nagbigay sa atin ng deposito ng Espiritu.
[5:6] Kaya naman, alam at laging buo ang loob natin na habang nananahan tayo sa loob ng katawan ay malayo tayo sa tahanan ng Panginoon.
[5:7] Sa pamamagitan kasi ng pananampalataya tayo lumalakad, hindi sa pamamagitan ng nakikita sa mata.
[5:8] Pero buo ang loob namin at mas gusto pa namin na lumisan na mula sa katawan at manahan sa piling ng Panginoon.
[5:9] Kaya rin naman, kami ay nagsisikap narito man o wala rito na maging kalugod-lugod sa Kanya.
[5:10] Lahat kasi tayo ay dapat humarap sa hukuman ni Kristo para isa-isang tumanggap ng mga bagay na naaayon sa ginawa niya gamit ang katawan, mabuti man o masama.
[5:11] Kaya't yamang nalalaman natin ang nakakatakot na bagay na manggagaling sa Panginoon, nanghihikayat kami ng mga tao; pero hayag kami sa Diyos; at nagtitiwala ako na hayag rin kami sa loob ng inyong mga konsensya.
[5:12] Dahil hindi namin muling pinatutunayan ang aming mga sarili sa inyo, kundi nagbibigay kami sa inyo ng pagkakataon na magmalaki alang-alang sa amin, para mayroon kayong isasagot sa kanila na nagmamalaki sa panlabas na itsura at hindi sa puso.
[5:13] Dahil kung kami man ay wala sa tamang katinuan, ito ay para sa Diyos, o kung kami man ay nasa tamang katinuan, ito ay para sa inyo.
[5:14] Ang pag-ibig kasi ni Kristo ang siyang pumipilit sa amin. Ito ang hatol namin sa bagay na ito, na kung ang isa ay namatay na para sa lahat, ang lahat samakatuwid ay mga namatay na:
[5:15] At Siya ay namatay para sa lahat, para ang mga nabubuhay ay hindi na mamuhay para sa mga sarili nila, kundi para sa Kanya na namatay at nagbangon para sa kanila.
[5:16] Kaya naman kami, mula ngayon, ay hindi na nakikipag-ugnayan ayon sa laman: oo kahit pa may kaugnayan kami kay Kristo ayon sa laman, pero ngayon hindi na ganito ang pakikipag-ugnayan namin.
[5:17] Kaya naman, kung sinuman ay na kay Kristo, siya ay isa nang bagong nilalang: ang mga lumang bagay ay nakaraan na; pansinin niyo, lahat ng bagay ay bago na.
[5:18] At ang lahat ng bagay ay mula sa Diyos na Siyang nag-ayos ng relasyon natin sa Kanya sa tulong ni Jesu Kristo, at nagbigay sa atin ng ministeryo ng pakikipagkasundo;
[5:19] sa paniniwala na ang Diyos ay na kay Kristo na gumawa ng daan sa pakikipagkasundo ng mundo sa Kanya, ng hindi na naniningil sa kanila ng kanilang mga kamalian, at ang Siyang nagbigay sa amin ng doktrina ng pakikipagkasundo.
[5:20] Kaya naman, kami ay mga embahador para kay Kristo, na parang ang Diyos ang nakikiusap sa pamamagitan namin ng ganito, "Kami ay nakikiusap alang-alang kay Kristo, makipagkasundo kayo sa Diyos!
[5:21] Dahil Siya na hindi nagkasala ay ginawa Niyang alay pang kasalanan para sa atin, para tayo ay maging katuwiran ng Diyos sa pamamagitan Niya."
[6:1] Kami ngayon, bilang kamanggagawa Niya, ay nakikiusap rin na huwag niyong sayangin ang kagandahang-loob ng Diyos na tinanggap niyo.
[6:2] Sinabi Niya kasi, "Pinakinggan kita sa katanggap-tanggap na panahon, at sa araw ng kaligtasan ay tinulungan kita: tignan mo, ngayon ang panahon na katanggap-tanggap; tignan mo, ngayon ang araw ng kaligtasan!"
[6:3] Hindi kami nagbibigay ng anumang ikatitisod sa kanino man, para ang ministeryo ay hindi masumbatan.
[6:4] Pero sa lahat ng bagay ay pinatutunayan namin ang aming mga sarili bilang mga lingkod ng Diyos sa pamamagitan ng maraming pagtitiis, sa pamamagitan ng mga paghihirap, sa pamamagitan ng mga pangangailangan, sa pamamagitan ng mga matitinding kagipitan,
[6:5] sa pamamagitan ng mga latay, sa pamamagitan ng mga pagkakakulong, sa pamamagitan ng mga rayot, sa pamamagitan ng mga mabibigat na trabaho, sa pamamagitan ng mga pagpupuyat, sa pamamagitan ng mga pag-aayuno;
[6:6] sa pamamagitan ng kabanalan, sa pamamagitan ng kaalaman, sa pamamagitan ng pagtitiyaga, sa pamamagitan ng kabaitan, sa pamamagitan ng Espiritu Santo, sa pamamagitan ng tapat na pag-ibig,
[6:7] sa pamamagitan ng Salita ng Katotohanan, sa pamamagitan ng kapangyarihan ng Diyos, gamit ang mga sandata ng katuwiran sa kanan, at sa kaliwa,
[6:8] sa pamamagitan ng karangalan at kahihiyan, sa pamamagitan ng masasamang salita, at magagandang salita: para kaming mga manlilinlang, pero mga totoo;
[6:9] para kaming mga di kilala, pero kilalang-kilala; para kaming mga mamamatay na, pero tignan niyo, buhay pa kami; para kaming mga pinarurusahan, pero hindi pa namamatay;
[6:10] para kaming malulungkot, pero laging nagdiriwang; para kaming mga dukha, pero pinayayaman ang marami, para kaming mga walang ari-arian, pero nagmamay-ari ng lahat.
[6:11] O mga taga Corinto, ang mga bibig namin ay bukas sa harap niyo, ang aming puso ay lumaki na!
[6:12] Hindi kayo hirap sa amin, pero nahihirapan kayo sa pamamagitan ng mga kinagigiliwan niyo.
[6:13] Ngayon, bilang ganti sa bagay na ito, (nagsasalita ako na parang mga anak ko kayo) maging bukas rin kayo sa amin.
[6:14] Huwag kayong kumabit sa kakaibang pamatok ng mga di mananampalataya, dahil ano ang pinagsasaluhan ng katuwiran at ng kasamaan? At ano ang kaugnayan ng liwanag sa dilim?
[6:15] At bakit naman sasang-ayon si Kristo kay Satanas? O ano ang bahagi ng mananampalataya sa hindi mananampalataya?
[6:16] At ano ang dahilan bakit sasang-ayon ang templo ng Diyos sa mga rebulto? Kayo kasi ang templo ng Diyos na Buhay ayon sa sinabi ng Diyos na, "Mananahan at lalakad Ako sa kalagitnaan nila; at Ako ay magiging Diyos nila, at sila ay magiging bayan Ko.
[6:17] Kaya naman, umalis kayo mula sa kalagitnaan nila, at humiwalay kayo," sabi ng Panginoon, "at huwag niyong hawakan ang marumi, at tatanggapin Ko kayo.
[6:18] At ako ay magiging Ama para sa inyo, at kayo ay magiging mga anak na lalake at anak na babae para sa Akin," sabi ng Panginoon na makapangyarihan sa lahat.
[7:1] Mga minamahal, yamang taglay natin ang mga pangakong ito, dapat nating linisin ang ating mga sarili mula sa lahat ng karumihan sa laman, at sa espiritu, na nagpapasakdal sa kabanalan sa pamamagitan ng takot sa Diyos.
[7:2] Tanggapin niyo kami; wala kaming ginawan ng kasamaan, wala kaming buhay na sinira, wala kaming pinagsamantalahan.
[7:3] Hindi ako nagsasalita para magkondena: dahil sinabi ko na bago pa dito, na kayo ay nasa loob ng aming mga puso hanggang sa sama-samang mamatay at sama-samang mabuhay.
[7:4] Matindi ang aking lakas ng loob sa harap niyo, matindi ang aking pagmamalaki tungkol sa inyo: napuno na ako ng kaginhawahan sa kalooban, umaapaw na ako sa kagalakan sa kabila ng lahat ng aming mga pinagdadaanan.
[7:5] Dahil nang dumating kami sa Macedonia, wala kaming naranasang kapahingahan sa aming mga laman, sa halip ay hirap kami sa lahat ng pagkakataon; sa labas ay may mga kalaban, sa loob naman, takot.
[7:6] Pero ang Diyos na nagpapalakas ng loob sa mga kawawa ay pinalakas ang aming loob sa pamamagitan ng pagdating ni Tito.
[7:7] At di lamang sa pamamagitan ng pagdating niya, kundi sa pamamagitan rin ng lakas ng loob na tinanggap niya dahil sa inyo, nang ilahad niya sa amin ang inyong pananabik, ang inyong pagdadalamhati, ang inyong matinding malasakit para sa akin; kaya naman lalo akong natuwa.
[7:8] Dahil kahit nalungkot kayo sa pamamagitan ng liham ko, hindi ko ito pinagsisisihan, pero pinagsisihan ko rin noon dahil nalaman ko na nalungkot kayo sa liham na iyon, kahit panandalian lang.
[7:9] Natutuwa ako ngayon, hindi dahil nalungkot kayo, kundi dahil ang kalungkutan niyo ay nagresulta sa pagbabago: nalungkot kasi kayo ayon sa kalooban ng Diyos kaya naman walang napahamak sa inyo dahil sa amin.
[7:10] Dahil ang kalungkutang ayon sa kalooban ng Diyos ay kumikilos sa pagbabago tungo sa kaligtasan, na hindi dapat pinagsisisihan, pero ang kalungkutan ng mundo ay nagdudulot ng kamatayan.
[7:11] Dahil pansinin niyo, ito mismong bagay na ito na nagpalungkot sa inyo ayon sa kalooban ng Diyos, gaano kalaki ang idinulot nitong sipag sa inyo, bukod pa rito ang pagsagot, bukod pa rito ang pagkainis, bukod pa rito ang pagkatakot, bukod pa rito ang pananabik, bukod pa rito ang sigasig, bukod pa rito ang paggawa ng solusyon! Sa bawat pagkakataon ay pinatunayan niyo na malinis ang inyong mga sarili tungkol sa bagay na ito.
[7:12] Kung nagsulat man ako ngayon sa inyo, hindi ito para sa kanya na gumawa ng mali, ni para sa kanya na ginawan ng mali, kundi para ang aming mabuting hangarin para sa inyo ay maihayag sa inyo sa harapan ng Diyos.
[7:13] Kaya naman natuwa kami dahil sa inyong hatid na kasiyahan: at lalo pa kaming labis-labis na nagagalak dahil sa kagalakang hatid ni Tito, dahil nakapahinga ang espiritu niya sa pamamagitan niyong lahat.
[7:14] Dahil kung may ipinagmalaki ako sa kanya tungkol sa inyo, hindi ako nahiya; kundi, kung paano kami nagsalita sa inyo sa lahat ng bagay sa katotohanan, ganito rin ang aming pagmamalaki sa harap ni Tito na naging totoo.
[7:15] At mas malaki ang pagkalinga niya para sa inyo dahil naaalala niya ang pagsunod niyong lahat, kung paanong siya ay tinanggap niyo ng may takot at panginginig.
[7:16] Masaya ako na sa lahat ng bagay ay mapagkakatiwalaan ko kayo.
[8:1] Ngayon ay ipinaaalam namin sa inyo, mga kapatid, ang kagandahang-loob ng Diyos na ipinagkaloob sa kalagitnaan ng mga konggregasyon sa Macedonia;
[8:2] na sa gitna ng matinding pagsubok ng kagipitan, ang nag-uumapaw nilang kagalakan, kahit sa tindi ng kanilang kahirapan, ay umagos ayon sa yaman ng kanilang pusong mapagbigay.
[8:3] Dahil testigo ako na ayon sa kakayanan, at higit pa nga sa kakayanan ay nagkusa sila sa kanilang mga sarili;
[8:4] gamit ang matinding pagsusumamo ay hiniling nila sa amin na ihatid namin ang kanilang kagandahang-loob at ang pakikibahagi sa ministeryo na para sa mga banal.
[8:5] At hindi ayon sa aming inaasahan ang kanilang ginawa, subalit ibinigay muna nila ang kanilang mga sarili sa Panginoon, at sa amin ayon sa kalooban ng Diyos,
[8:6] na nagresulta sa amin na pakiusapan si Tito na tapusin niya rin sa inyo ang kagandahang-loob na ito sang ayon rin sa paraan na kanyang sinimulan noon pa.
[8:7] Pero kung paano kayo nananagana sa lahat ng bagay - sa pananalig at pagsasalita, at sa kaalaman, at sa lahat ng sigasig sa gawain, at sa pag-ibig niyo para sa amin, na kayo rin nawa ay managana sa kagandahang-loob na ito.
[8:8] Hindi ako nagsasalita ng pautos, sa halip ay nagsasalita ako dahil sa sigasig ng ibang gumawa ng mabuti, at para patunayan ang katapatan ng inyong pag-ibig.
[8:9] Dahil alam niyo ang kagandahang-loob ng ating Panginoong Jesu Kristo, na bagamat Siya'y mayaman, alang-alang sa inyo Siya ay naging mahirap, para kayo, sa pamamagitan ng kahirapan Niya, ay yumaman.
[8:10] At ibinibigay ko ang payo ko sa bagay na ito: dahil ito ay kapaki-pakinabang sa inyo, na nagsimula noon, hindi lamang sa paggawa, kundi sa pagpaplano rin isang taon na ang nakakaraan.
[8:11] Ngayon naman ay tapusin niyo na rin ang paggawa, para kung papaano ang sigasig ng inyong hangarin, gayun din ang sigasig ng pagtatapos batay sa kung ano ang mayroon kayo.
[8:12] Dahil kung mayroong malakas na hangarin, anuman ay katanggap-tanggap batay sa kung ano ang mayroon siya, hindi batay sa kung ano ang wala siya.
[8:13] Hindi dahil gusto ko na ang iba ay paginhawahin habang kayo naman ay nahihirapan,
[8:14] sa halip ay kung ano ang patas. Sa kasalukuyang panahon ang inyong kasaganahan ay magagamit para sa kanilang kakulangan, para din ang kanilang kasaganahan ay maging kagamit-gamit para sa inyong kakulangan, nang sa ganun ay maranasan ng bawat isa ang pagpapala.
[8:15] Ayon sa nakasulat, "Ang may marami ay hindi lumabis, at ang may kaunti ay hindi nagkulang."
[8:16] Pero salamat sa Diyos na nagbibigay ng parehong sigasig sa loob ng puso ni Tito para sa inyo.
[8:17] Dahil talagang tinanggap niya ang aming pakiusap; pero dala ng masidhing hangarin, ay kusa siyang nagpunta sa inyo.
[8:18] At ipinadala namin kasama niya ang kapatid na hinahangaan sa lahat ng mga konggregasyon dahil sa Masayang Balita.
[8:19] At di lamang ito, kundi siya'y napili rin ng mga konggregasyon na makasama naming bumiyahe kasama ng kagandahang-loob na ito na ipinagkatiwala sa amin para sa karangalan mismo ng Panginoon, at sa inyong kagustuhan.
[8:20] Iniiwasan namin ito, na baka masumbatan kami ng sinuman dahil sa laki ng pagpapalang ito na nasa aming pangangalaga:
[8:21] isinasaalang-alang ang maganda hindi lamang sa paningin ng Panginoon, kundi sa paningin rin ng mga tao.
[8:22] At ipinadala namin kasama nila ang kapatid natin na madalas naming mapatunayan sa maraming bagay na sadyang napakahusay, at lalong mas mahusay ngayon dala ng malaking tiwala niya para sa inyo.
[8:23] Kung kay Tito man na aking katambal, at para sa inyo ay isang kamanggagawa, o sa mga kasamahan namin, ang mga mensahero ng mga konggregasyon na kaluwalhatian ni Kristo:
[8:24] ipakita niyo sa kanila at sa harap ng mga konggregasyon ang pruweba ng inyong pagmamahal, at ang aming ipinagmamalaki patungkol sa inyo.
[9:1] Dahil patungkol naman sa ministeryo ng pagtulong na para sa mga banal, hindi na kailangan pa sa akin na sumulat sa inyo:
[9:2] dahil alam ko ang sigasig niyo sa pagtulong, at dahil dito ay ipinagmamalaki ko kayo sa mga taga Macedonia. Dahil ang Achaia ay nakahanda na nung isang taon pa, at ang inyong apoy sa paglilingkod ay nag-udyok sa marami.
[9:3] Pero ipinadala ko ang mga kapatiran para hindi mawalan ng kabuluhan ang aming pagmamalaki para sa inyo patungkol sa bagay na ito, para maging handa kayo batay sa sinabi ko.
[9:4] Baka kung sakali sa pagdating namin kasama ng mga taga Madedonia, at matagpuan nila kayong hindi handa, kami (hindi namin sinasabi na kayo) ay mapahiya dahil sa mapangahas na pagmamalaking ito.
[9:5] Kaya inisip ko na kailangang tawagin ang mga kapatiran na mauna sa inyo, at kumpletuhin na agad ang pagpapalang ito na inyong ipinangako noon pa, sa paraang ito ay magkaroon ng kahandaan tulad sa pagbibigay ng regalo, at hindi ayon sa kagustuhang magkaroon pa ng mas marami.
[9:6] Pero ganito ang isipin niyo, ang matipid na nagtatanim, ay matipid rin na aani, at ang bukas-palad na nagtatanim ay bukas-palad rin na aani.
[9:7] Bawat isa ay magbigay ayon sa pinagpasyahan niya sa puso; hindi masama ang loob, o papilit: dahil natutuwa ang Diyos sa masayang nagbibigay.
[9:8] At kaya ng Diyos na pasaganahin kayo sa lahat ng kagandahang-loob para sa lahat ng paraan, sa lahat ng panahon, na taglay ang kasapatan sa lahat ng bagay, ay managana kayo sa lahat ng mabubuting gawa.
[9:9] Ayon sa nakasulat, "Ipinangalat Niya ang Kanyang mga pagpapala; nagbigay Siya sa mga mahihirap: ang katuwiran Niya ay nananatili magpakailanman."
[9:10] Ngayon, ang nagdadala ng binhi sa nagtatanim, at tinapay para sa pagkain, ang magpadala at magparami ng binhing tinanim niyo, at magpalago sa mga bunga ng inyong katuwiran.
[9:11] Kayo ay pinagyayaman sa lahat ng bagay para sa lahat ng uri ng pagtulong sa kapwa, na sa pamamagitan natin ay nagdudulot ng pasasalamat sa Diyos.
[9:12] Dahil ang pangangasiwa ng ministeryong ito ay di lamang pumupuno ng mga kakulangan ng mga banal, kundi ay nag-uumapaw rin sa pamamagitan ng maraming pasasalamat sa Diyos.
[9:13] Sa pamamagitan ng patotoo ng ministeryong ito ay pinararangalan nila ang Diyos dahil sa pagsunod sa panata niyo patungkol sa Masayang Balita ni Kristo, at sa taos-pusong pagtulong niyo sa kanila at sa lahat ng tao.
[9:14] At ang kanilang panalangin ay para sa inyo, bunga ng pagmamahal sa inyo dahil sa nag-uumapaw na kagandahang-loob ng Diyos na taglay niyo.
[9:15] Pero salamat sa Diyos dahil sa Kanyang kamangha-manghang regalo.
[10:1] Ngayon, ako mismong si Pablo ay nakikiusap sa inyo, alang-alang sa kaamuhan at kabaitan ni Kristo, na talagang mukhang aba kapag kasama niyo, pero kapag wala na ay matapang nang magsalita sa inyo.
[10:2] Pero dalangin ko na hindi ako maging matapang kung nariyan ako, yung tapang na iniisip ko na hamunin ang ilan na nag-iisip na kami ay lumalakad ayon sa laman.
[10:3] Dahil kahit pa lumalakad tayo sa laman, hindi tayo nakikipaglaban ayon sa laman.
[10:4] Dahil ang sandata natin sa digmaan ay hindi sa pisikal kundi makapangyarihan sa Diyos para gibain ang mga matitibay na moog;
[10:5] pinababagsak ng mga ito ang mga pangangatwiran, at bawat pader na nagmamataas laban sa kaalaman ng Diyos, at ginagapos ng mga ito ang bawat kaisipan para akayin tungo sa pagsunod kay Kristo;
[10:6] at nakagayak kami ng may kahandaan para ipaghiganti ang lahat ng pagsuway kapag nakumpleto na ang inyong pagsunod.
[10:7] Nakatingin kayo sa mga bagay ayon sa panlabas na anyo. Kung sinuman ay kumbinsido sa sarili niya na na kay Kristo siya, pag-isipan niya itong muli sa sarili niya, na kung paanong siya ay na kay Kristo, sa ganitong paraan rin kami na kay Kristo.
[10:8] Dahil kahit pa magmalaki ako ng may kalabisan patungkol sa aming awtoridad na ibinigay ng Panginoon sa amin para sa pagpapalakas, at hindi para sa pagkasira niyo, hindi ako mahihiya:
[10:9] para hindi lumabas na parang tinatakot ko kayo gamit ang mga liham.
[10:10] Dahil sabi nila, "Talagang mabibigat at malakas ang dating ng mga liham niya, pero mahina naman ang dating ng pisikal na itsura, at ang pananalita niya ay walang kabuluhan!"
[10:11] Dapat isipin ng isang ito na kung ano kami sa pananalita gamit ang mga liham kapag wala kami riyan, ay ganoon rin kami sa gawa kapag nariyan.
[10:12] Dahil hindi namin ipinangangahas na mapabilang o ikumpara ang aming mga sarili sa mga ilan na pinagmamalaki ang mga sarili pero sinusukat nila ang mga sarili nila base sa kani-kanilang mga sarili, at ikinukumpara nila ang mga sarili sa kani-kanilang mga sarili. Mga wala silang pang-unawa.
[10:13] Pero hindi kami magmamalaki sa mga bagay na wala sa tamang sukatan, sa halip ay iyong ayon sa sukatan ng panukat na ibinahagi sa amin ng Diyos, sukatan na umabot rin hanggang sa inyo.
[10:14] Dahil hindi namin binatak ang aming mga sarili ng labis-labis na parang hindi kami umaabot sa inyo (dahil kami rin ay nakarating hanggang sa inyo sa pamamagitan ng Masayang Balita ni Kristo):
[10:15] hindi para sa mga bagay na sobra na sa sukatan sa pamamagitan ng pagyayabang patungkol sa mga bagay na pinagpaguran ng ibang tao; pero kami ay umaasa na kapag lumago ang pananalig niyo, kami naman ay ipagmamalaki niyo ng labi-labis ayon sa lugar na ating nasasakupan,
[10:16] para iproklama ang Masayang Balita sa mga lugar na mas malayo pa sa inyo, hindi sa lugar na nasasakupan ng iba para magkaroon ng pagkakataong magyabang.
[10:17] Pero ang nagyayabang ay dapat magyabang sa Panginoon.
[10:18] Dahil hindi ang nagpepresinta sa sarili ang aprobado, kundi siya na pinipili ng Panginoon.
[11:1] Sana lang ay mapagtiyagaan niyo ako ng kaunti sa kahangalang ito; pero, totoo, pagtiyagaan niyo ako.
[11:2] Dahil nagseselos ako para sa inyo ng pagseselos na mula sa Diyos: yamang ipinagkasundo ko kayong ipakasal sa iisang lalake, nang sa ganun ay maiharap bilang isang dalisay na birhen kay Kristo.
[11:3] Pero ang ikinatatakot ko ay baka sa anumang paraan, kung paanong naloko ng Ahas si Eba gamit ang kanyang husay sa panlilinlang, sa ganito ring paraan ay malinlang ang pag-iisip niyo palayo sa simplisidad na na kay Kristo.
[11:4] Dahil totoo na kung may dumating na nagpoproklama ng ibang klasing Jesus na hindi naman namin ipinahayag, o may kakaibang espiritu ang pinatatanggap sa inyo na hindi niyo naman tinanggap noon, o ibang klasing masayang balita na di niyo naman tinanggap noon, magaling niyo itong titiisin.
[11:5] Sa pagkakaalam ko kasi ay hindi ako sa anumang paraan nahuhuli sa mga sobrang galing na mga mensahero!
[11:6] At kung ako man ay di bihasa sa paraan ng pagsasalita, hindi ganito kung sa kaalaman ang pag-uusapan; bukod pa rito sa lahat ng paraan, kami ay hayag sa inyo sa lahat ng bagay.
[11:7] O nakagawa ba ako ng kasalanan sa pagpapakababa sa aking sarili para kayo ay maitaas, dahil ipinangaral ko sa inyo ang Masayang Balita ng Diyos na walang bayad?
[11:8] Ninakawan ko ang ibang mga konggregasyon, sa pagtanggap ng sweldo, para lang makapaglingkod sa inyo!
[11:9] At nung ako ay nariyan na kasama niyo, at nangailangan, hindi ako naging pabigat kaninuman: dahil ang pangangailangan ko ay tinugon ng mga kapatiran na dumating mula sa Macedonia, at sa lahat ng bagay ay binantayan ko ang sarili ko na di maging pabigat sa inyo, at mananatili ako sa bagay na ito.
[11:10] Walang makakapigil sa akin sa pagmamalaking ito sa loob ng mga lupain ng Achaia hangga't ang katotohanan ni Kristo ay nasa akin.
[11:11] Anung dahilan? Dahil hindi ko kayo mahal? Ang Diyos ang nakakaalam.
[11:12] Pero itong ginagawa ko ay gagawin ko pa rin, para tanggalan ko ng pagkakataon ang mga naghahangad ng pagkakataong sila ay makilala na kaparehas daw namin sa pamamagitan ng mga bagay na ipinagmamalaki nila.
[11:13] Dahil mga pekeng mensahero ang ganitong klasing mga tao, loko-lokong mga manggagawa na binabago ang mga sarili para magmukhang mga mensahero ni Kristo.
[11:14] At di kataka-taka dahil si Satanas mismo ay nagbabagong anyo para magmukhang anghel ng kaliwanagan.
[11:15] Kaya hindi malaking bagay kung ang mga lingkod niya rin ay baguhin ang mga sarili nila para magmukhang mga lingkod ng katuwiran kung saan ang magiging katapusan ay tulad sa kanilang mga gawa.
[11:16] Muli pa ay sinasabi ko, huwag isipin ninuman na ako ay isang hangal; pero kung hindi naman, tanggapin niyo ako kahit tulad sa isang hangal, para makapagyabang din ako ng kaunti sa bagay na ito.
[11:17] Itong sinasabi ko ay hindi ko sinasabi sangayon sa Panginoon, kundi sangayon sa isang hangal, gamit ang mapangahas na pagyayabang na ito.
[11:18] Yamang marami ang nagyayabang ayon sa laman, ako rin ay magyayabang.
[11:19] Masaya niyo kasing tinitiis ang mga hangal sa kabila ng inyong katalinuhan.
[11:20] Dahil tinitiis niyo kung may umalipin sa inyo, kung may manakmal sa inyo, kung may magnakaw sa inyo, kung may magyabang sa inyo, kung may sumapak sa mukha niyo.
[11:21] Kahiya-hiya man ay sasabihin ko na kami ay mahina patungkol sa bagay na iyan! Bukod pa rito, kung sinuman ay nagyayabang, (nagsasalita ako ng may kahangalan) magyayabang rin ako!
[11:22] Mga Judio ba sila? Ako rin! Sila ba'y mga Israelita? Ako rin! Binhi ba sila ni Abraham? Ako rin!
[11:23] Mga lingkod ba sila ni Kristo? (nagsasalita ako parang baliw) Lalo na ako! Sa pagpapagod, mas marami, sa mga latay, sobra-sobra, sa pagkakakulong, mas marami, sa panganib ng kamatayan, madalas.
[11:24] Mula sa mga Judio ay nakatanggap ako ng limang beses na 39 na latay.
[11:25] Tatlong beses akong pinagpapalo ng batuta, isang beses akong pinagbabato, tatlong beses akong nasiraan ng sinasakyang barko, magdamag na palutang-lutang sa gitna ng karagatan;
[11:26] sa mga paglalakbay, madalas na masuot sa panganib ng mga ilog, sa panganib ng mga mandarambong, sa panganib ng aking mga kababayan, sa panganib ng mga taga ibang bansa, sa panganib sa loob ng lungsod, sa panganib sa gitna ng ilang, sa panganib sa gitna ng karagatan, sa panganib kasama ng mga pekeng kapatiran.
[11:27] Madalas dumanas ng pagpupuyat, ng pagpapagod, at paghihirap. Madalas sa pag-aayuno, sa gutom, at uhaw. Babad sa lamig at sa kahubaran.
[11:28] Bukod pa sa mga panlabas na problema na kumukuyog sa akin sa araw-araw, ay ang alalahanin sa lahat ng mga konggregasyon.
[11:29] Sino ang nanghihina at hindi ako nanghihina? Sino ang natitisod at hindi ako nagliliyab sa galit?
[11:30] Kung kailangang magyabang, ipagyayabang ko ang mga bagay patungkol sa aking mga kahinaan.
[11:31] Alam ng Diyos at Ama ng ating Panginoong Jesu Kristo na Siyang kapuri-puri magpakailanman, na hindi ako nagsisinungaling.
[11:32] Sa Damascus, ang gobernador sa ilalim ni Haring Aretas na nagbabantay sa lungsod ng Damascus ay hinangad na dakipin ako.
[11:33] Pero sa pamamagitan ng isang bintana ako ay ibinaba sa labas ng pader habang nasa loob ng isang tiklis, at nakatakas ako sa mga kamay niya.
[12:1] Sa totoo lang, walang pakinabang sa akin ang pagyayabang, kaya pupunta na ako sa mga pangitain, at mga kapahayagan ng Panginoon.
[12:2] Kilala ko ang isang tao na na kay Kristo 14 na taon na ang nakakaraan, kung sa loob ng katawan man ay di ko alam o sa labas ng katawan, hindi ko alam. Ang Diyos ang nakakaalam. Ang isang ito ay dinagit papunta sa ikatlong kalangitan.
[12:3] At kilala ko itong taong ito (kung sa loob ng katawan man o sa labas ng katawan, hindi ko alam, ang Diyos ang nakakaalam)
[12:4] na dinagit papuntang Paraiso, at nakarinig ng mga salitang walang kayang magpaliwanag, mga bagay na hindi ipinagkaloob sa taong bigkasin.
[12:5] Patungkol sa isang ito ako magyayabang, pero patungkol sa sarili ko, hindi ako magyayabang, kundi iyong mga bagay na patungkol sa aking mga kahinaan.
[12:6] Kung gugustuhin ko man na magyabang, hindi ako magiging hangal dahil totoo ang sasabihin ko: pero nagpipigil ako para walang mag-isip sa akin ng higit pa sa nakikita niya sa akin, o anumang naririnig niya sa akin.
[12:7] At para hindi ako sumobra sa parangal sa dami ng mga kapahayagan ay ibinigay sa akin ang isang tinik sa laman, isang anghel ni Satanas na nagpapahirap sa akin, para hindi ako maparangalan ng higit sa nararapat.
[12:8] Dahil dito ay tatlong beses akong dumulog sa Panginoon para lumayas ito mula sa akin,
[12:9] at sinabi Niya sa akin, "Ang kagandahang-loob Ko ay sapat para sa iyo, dahil ang kapangyarihan Ko ay nagiging ganap sa pamamagitan ng kahinaan." Kaya naman lalo kong ipagyayabang ng may kasiyahan ang mga kahinaan ko nang sa ganitong paraan ay manahan sa akin ang kapangyarihan ni Kristo.
[12:10] Kaya naman, masaya ako sa gitna ng mga kahinaan, sa gitna ng mga paninirang puri, sa gitna ng mga pangangailangan, sa gitna ng mga pag-uusig, sa gitna ng mga matinding kahirapan alang-alang kay Kristo, dahil kapag ako ay mahina, sa puntong ito naman ako malakas.
[12:11] Ako ay naging hangal sa pagyayabang; kayo ang pumilit sa akin: dahil kayo pa nga ang dapat na magpatotoo para sa akin: dahil hindi ako nahuhuli sa kanino man sa mga pinakadakilang mensahero, kahit pa ako rin ay walang kabuluhan.
[12:12] Talagang ang mga senyales ng isang mensahero ay naganap sa kalagitnaan niyo sa pamamagitan ng lahat ng uri ng pagtitiis, sa pamamagitan ng mga senyales, at mga kamangha-manghang gawa, at mga himala.
[12:13] Dahil sa anung bagay naman kayo naging mas mahina kaysa sa ibang mga konggregasyon, maliban na ako mismo ay hindi naging pabigat sa inyo? Patawarin niyo ako sa kamaliang ito!
[12:14] Pansinin niyo, handa na akong pumunta sa inyo sa pangatlong pagkakataon, at hindi ako magiging pabigat sa inyo: hindi ko kasi habol ang mga bagay na mayroon kayo, kundi kayo: hindi kasi dapat ang mga anak ang mag-ipon para sa mga magulang, sa halip ang mga magulang para sa mga anak.
[12:15] At masaya akong gagastos, at maglulustay para sa mga kaluluwa niyo; pero bakit kapag lalo kayong minamahal, lalong nababawasan ang nagmamahal sa akin?
[12:16] Pero kahit pa ganito, hindi ko kayo binigyan ng mabigat na pasanin, kundi gamit ang katalinuhan ay naisahan ko kayo ng hindi niyo halata.
[12:17] Wala sa sinumang pinadala ko sa inyo, sa pamamagitan nito, ako ay umabuso sa inyo.
[12:18] Tinawag ko si Tito at ipinadala kasama ng isang kapatid. Hindi kayo inabuso ni Tito sa anumang paraan. Hindi ba't sa parehong espiritu kami lumakad? Hindi ba pareho ang aming mga yapak?
[12:19] Sa palagay niyo ba ay muli naming ipinagtatanggol ang aming mga sarili sa inyo? Nagsasalita kami kay Kristo sa harap ng Diyos. At itong lahat, mga minamahal, ay para sa inyong ikatatatag.
[12:20] Dahil natatakot ako na baka pagdating ko ay hindi ko kayo matagpuan sa paraan na matutuwa ako, at ako ay makita niyo sa paraan na hindi niyo ikatutuwa: dahil baka may mga pagtatalo-talo, mga inggitan, mga galit, mga intriga, mga siraan, mga bulung-bulungan, mga pagyayabang, mga kaguluhan:
[12:21] at baka, pagdating kong muli ay ibaba ako ng aking Diyos sa harapan niyo, at pagluksaan ko ang maraming nagkasala, at hindi nagsisi mula sa mga karumihan, at pakikipagtalik sa di asawa, at sa kawalang-hiyaan na ginawa nila.
[13:1] Ito ang pangatlong pagkakataon na pupunta ako sa inyo. Sa bibig ng dalawa o tatlong saksi ay mapatutunayan ang bawat salita.
[13:2] Sinabi ko na dati, at sinasabi ko ng maaga sa pangalawang pagkakataon na parang nariyan ako, at ngayon habang wala riyan, nagsusulat ako sa mga nagkasala, at sa lahat ng natitira na kung dumating ako uli diyan ay hindi na ako magpapatawad.
[13:3] Dahil naghahanap kayo ng pruweba na si Kristo ay nagsasalita sa pamamagitan ko na para sa inyo ay hindi mahina, kundi makapangyarihan sa kalagitnaan niyo.
[13:4] Dahil bagamat Siya ay ipinako sa krus mula sa kahinaan, nabubuhay naman Siya mula sa kapangyarihan ng Diyos. Kami rin kasi ay mahihina dahil sa aming kaugnayan sa Kanya, pero kami ay mabubuhay na kasama Niya dahil sa kapangyarihan ng Diyos alang-alang sa inyo.
[13:5] Suriin niyo ang inyong mga sarili kung kayo ay nasa pananampalataya; siyasatin niyo ang inyong mga sarili. O hindi niyo ba kilala ang inyong mga sarili, na si Jesu Kristo ay nasa inyo, maliban sa ang ilan sa inyo ay hindi pasado sa pagsusuri?
[13:6] Pero tiwala ako na malalaman niyo na kami ay hindi bagsak sa pagusuri.
[13:7] Ngayon, dalangin ko sa harap ng Diyos na walang sinuman sa inyo ang gumawa ng masama; hindi para kami ay magmukhang katanggap-tanggap, kundi para kayo ay patuloy na gumawa ng mabuti, kahit pa kami ay itulad sa mga hindi kwalipikado.
[13:8] Dahil wala kaming magagawang anuman laban sa katotohanan, kundi ang para sa katotohanan.
[13:9] Dahil natutuwa kami kapag kami ay nanghihina at kayo ay malakas: at ito rin ang aming dalangin, ang para sa inyong ikagagaling.
[13:10] Sa dahilang ito ay isinusulat ko ang mga bagay na ito habang ako ay wala riyan para pagdating ko riyan ay hindi ko kayo tratuhin ng may kabagsikan ayon sa awtoridad na ibinigay sa akin ng Panginoon para sa ikatatatag at hindi para sa pagkawasak ng pananampalataya.
[13:11] Sa wakas mga kapatid, magalak kayo! Maging ganap kayo, lakasan niyo ang loob niyo, maging iisa ang kaisipan niyo; mamuhay kayo sa kapayapaan, at ang Diyos ng pag-ibig at kapayapaan ay sasainyo.
[13:12] Batiin niyo ang isa't isa gamit ang banal na halik.
[13:13] Binabati kayo ng lahat ng mga banal.
[13:14] Ang kagandahang-loob ng Panginoong Jesu Kristo, at ang pag-ibig ng Diyos, at ang pakikipag-ugnayan ng Banal na Espiritu ay sumainyong lahat. Amen. Ikalawang sulat sa mga taga Corinth mula sa Philippi ng Macedonia sa pamamagitan ni Tito at Lucas.
