[1:1] Noong simula, ginawa ng Diyos ang langit at ang daigdig.
[1:2] Pero ang daigdig noon ay hindi pa kita, at hindi pa buo, at dilim ang nangingibabaw sa kailaliman. At ang Espiritu ng Diyos ay kumikilos sa ibabaw ng tubig.
[1:3] At sinabi ng Diyos, "Magkaroon ng liwanag." At nagkaroon nga ng liwanag.
[1:4] At pinagmasdan ng Diyos ang liwanag dahil napakaganda nito. Kaya't hiniwalay ng Diyos ang pagitan ng liwanag at pagitan ng dilim.
[1:5] At tinawag ng Diyos ang liwanag na "Araw" at ang dilim ay tinawag Niyang, "Gabi." Kaya't nagkaroon ng gabi at nagkaroon ng umaga - ang unang araw.
[1:6] At sinabi ng Diyos, "Magkaroon ng matibay na sandigan sa gitna ng tubig at paglayuin nito ang pagitan ng tubig at ng tubig." At ganito nga ang nangyari.
[1:7] At ginawa ng Diyos ang matibay na sandigan, pagkatapos pinaglayo ng Diyos ang pagitan ng tubig na siyang nasa ilalim ng sandigan at pagitan ng tubig na nasa ibabaw ng sandigan.
[1:8] At tinawag ng Diyos ang matibay na sandigang, "Langit." At pinagmasdan ito ng Diyos dahil ito'y napakaganda. At dumating ang gabi at sumapit ang umaga - ang pangalawang araw.
[1:9] At sinabi ng Diyos, "Magsama-sama sa isang lugar ang tubig sa silong ng langit at lumitaw ang tuyong lupa." At ito nga ay nangyari. Kaya't nagkatipon ang tubig na nasa silong ng langit sa mga lugar na pinagtipunan nito, at nakita ang tuyong lupa.
[1:10] At tinawag ng Diyos ang tuyong lupa na "Kalupaan" at ang sistema ng mga tubig, tinawag Niyang, "Mga Karagatan." At pinagmasdan ito ng Diyos dahil ito ay napakaganda.
[1:11] At sinabi ng Diyos, "Tubuan ang kalupaan ng halamang damong naghahasik ng binhi ayon sa uri nito at ayon sa itsura nito, at mabungang puno na nagbibigay bunga, kung saan ang binhi nito ay nasa loob nito, ayon sa uri nito sa ibabaw ng lupa." At ito nga ay nangyari.
[1:12] Kaya't ang kalupaan ay tinubuan ng halamang damong naghahasik ng binhi ayon sa uri nito at ayon sa itsura nito, at punong mabunga na nagbibigay bunga, kung saan ang binhi nito ay nasa loob nito, ayon sa uri nito sa ibabaw ng lupa. At pinagmasdan ito ng Diyos dahil napakaganda.
[1:13] At dumating ang gabi at sumapit ang umaga - ikatlong araw.
[1:14] At sinabi ng Diyos, "Magkaroon ng mga ilawan sa loob ng sandigan ng langit para sikatan ang ibabaw ng kalupaan, para paglayuin ang pagitan ng araw at ang pagitan ng gabi. At sila'y maging mga palatandaan pati sa mga tinakdang panahon, gayundin sa mga araw, at gayundin sa mga taon,
[1:15] At sila ay magsilbing mga liwanag sa gitna ng sandigan ng langit nang sa ganoon ay magliwanag sa ibabaw ng kalupaan." At ito nga ay nangyari.
[1:16] Kaya't gumawa ang Diyos ng dalawang naglalakihang mga ilawan- ang mas malaking ilawan ay para maging tagapangasiwa kapag araw at ang ilawan na mas mahina ay para maging tagapangasiwa kapag gabi, parehas rin sa mga bituin.
[1:17] At nilagay sila ng Diyos sa gitna ng sandigan ng langit para magbigay liwanag sa ibabaw ng daigdig,
[1:18] at para mamuno sa araw at sa gabi, at para paglayuin ang pagitan ng liwanag at pagitan ng dilim. At pinagmasdan ito ng Diyos dahil ito ay napakaganda.
[1:19] At dumating ang gabi at sumapit ang umaga - pang-apat na araw.
[1:20] At sinabi ng Diyos, "Maglabas ang tubig ng mga reptilya na nabubuhay sa paghinga, at mga ibong lumilipad paangat mula sa lupa sa gitna ng sandigan ng langit. At ganito nga ang nangyari.
[1:21] At nilikha ng Diyos ang mga dambuhalang balyena, at lahat ng kaluluwa ng mga reptilyang hayop na inilabas ng tubig ayon sa kanilang mga uri, at lahat ng ibong may pakpak ayon sa klase nito. At pinagmasdan ito ng Diyos dahil ito ay napakaganda.
[1:22] At pinagpala sila ng Diyos na ang sabi, "Lumago kayo at dumami, at punuin ninyo ang mga tubig sa mga karagatan, at dumami rin ang mga ibon sa ibabaw ng daigdig."
[1:23] At dumating ang gabi at sumapit ang umaga - pang-limang araw.
[1:24] At sinabi ng Diyos, "Maglabas ang lupa ng mga kaluluwang nabubuhay ayon sa uri nito: mga hayop na may apat na paa, at mga reptilya, pati na ang mga maiilap na hayop ng kalupaan ayon sa kanilang klase." At ito nga ay nangyari.
[1:25] Kaya't ginawa ng Diyos ang maiilap na hayop ng kalupaan ayon sa kanilang uri at ang mga maaamong hayop ayon sa uri nila, at lahat ng mga reptilya ng kalupaan ayon sa uri nila. At pinagmasdan ito ng Diyos dahil sila'y napakaganda.
[1:26] At sinabi ng Diyos, "Gumawa tayo ng tao na ayon sa itsura at kaparehas sa katangian natin. At pamahalaan niya ang mga isda sa dagat, at ang mga ibon sa himpapawid, pati na ang mga maaamong hayop, at lahat ng kalupaan, gayundin, lahat ng mga reptilya na mabagal kumilos sa ibabaw ng lupa.
[1:27] At nilikha nga ng Diyos ang tao. Ayon sa larawan ng Diyos siya ay nilikha. Nilikha Niya silang lalake at babae.
[1:28] At pinagpala sila ng Diyos na ang sabi, "Lumago kayo at magpakarami, gayundin naman, punuin n'yo ang kalupaan at pagharian n'yo ito. Pamahalaan n'yo rin ang mga isda ng karagatan, at ang mga ibon ng himpapawid, gayundin ang lahat ng maaamong hayop, at buong kalupaan. Pati na rin lahat ng reptilyang gumagapang sa ibabaw ng lupa.
[1:29] At sinabi pa ng Diyos, "Tignan n'yo, binigay Ko na sa inyo ang lahat ng damong pananim na naghahasik ng binhi na nasa ibabaw ng buong kalupaan, at lahat ng puno na may binhing pananim sa loob ng bunga nito. Ang mga ito'y magiging pagkain para sa inyo,
[1:30] at para sa lahat ng mga maiilap na hayop ng kalupaan, at para sa lahat ng ibon sa himpapawid, at para sa lahat ng reptilyang lumalakad sa ibabaw ng lupa -  na may taglay sa sarili nitong hininga ng buhay. Lahat ng halamang berde ay para din sa pagkain. At ganito nga ang nangyari.
[1:31] At pinagmasdan ng Diyos ang lahat ng bagay na Kaniyang ginawa at pag tinignan, ito'y sobrang ganda. At dumating ang gabi at sumapit ang umaga - ang ikaanim na araw.
[2:1] At natapos ang kalangitan at ang kalupaan, at ang buong mundo nila.
[2:2] Kaya't tinapos ng Diyos sa ika-anim na araw ang mga gawaing Kanyang ginawa. At nagpahinga Siya sa ika-pitong araw mula sa lahat ng mga gawain na Kanyang ginawa.
[2:3] At pinagpala ng Diyos ang ika-pitong araw at pinagingbanal ito, dahil nagpahinga Siya sa araw na ito mula sa lahat ng mga gawain Niya na sinimulan ng Diyos gawin.
[2:4] Ito ang aklat ng pinagmulan ng langit at ng lupa nang sila'y likhain, nang araw na ginawa ng Panginoong Diyos ang langit at ang lupa,
[2:5] samakatuwid, bago pa sumulpot ang bawat berdeng halaman sa kalupaan sa ibabaw ng daigdig, at bago pa maglabasan sa kalupaan ang lahat ng damo. Dahil hindi pa noon nagpapaulan ang Diyos sa ibabaw ng daigdig, at wala pang taong tumatrabaho nito.
[2:6] Pero may bukal na sumisirit mula sa lupa at nagdidilig sa buong balat ng lupa.
[2:7] At hinubog ng Diyos ang tao mula sa tinumpok na putik galing sa lupa. Pagkatapos ay hinipan Niya ang mukha nito ng hangin ng buhay. Kaya't ang tao ay naging kaluluwang buhay.
[2:8] At gumawa ang Diyos ng isang paraiso sa gitna ng Eden sa direksyong silangan. At nilagay sa lugar na iyon ang tao na Kanyang hinubog.
[2:9] At nagpatubo rin ang Diyos mula sa kalupaan ng bawat punong maganda sa paningin, at magandang gawing pagkain, gayundin ang puno ng buhay sa gitna ng paraiso, at ang puno para matutunan ang kaalaman tungkol sa kabutihan at sa kasamaan.
[2:10] At isang ilog ang dumadaloy mula sa Eden para patubigan ang paraiso. Magmula roon ito ay nagsasanga para maging apat na lawa ng tubig.
[2:11] Ang pangalan ng isa ay Pison. Ito ang pumapalibot sa buong lupain ng Habila, ang lugar kung saan nandoon ang ginto.
[2:12] At ang ginto ng lupaing iyon ay napakaganda; at sa lugar na iyon ay mayroong nagbabagang karbon at bato ng esmeralda.
[2:13] Ang pangalan naman ng pangalawang ilog ay Geon. Ito ang siyang pumapalibot sa buong lupain ng Ethiopia.
[2:14] At ang pangatlong ilog ay Tigris. Ito ang siyang dumadaloy katapat ng Assyria. At ang pang apat na ilog ay ang Euphrates.
[2:15] Kaya't kinuha ng Panginoong Diyos ang tao na Kanyang hinubog, at inilagay siya sa gitna ng Paraiso ng Kaligayahan para trabahuin at pangalagaan ito.
[2:16] At inutos ng Panginoong Diyos kay Adan na ang sabi, "Malaya kang kainin ang galing sa alin mang puno na nasa loob ng paraiso;
[2:17] maliban sa puno ng kaalaman ng kabutihan at ng kasamaan, huwag kayong kakain mula rito. Gayundin naman, sa anumang araw na kainin n'yo ang galing rito, kamatayan ang inyong kahahantungan.
[2:18] At sinabi ng Panginoong Diyos, hindi magandang mamuhay ng mag-isa ang tao. Gumawa Tayo para sa kanya ng makakatulong at makakasama niya.
[2:19] At humubog pa ang Diyos ng kada hayop sa kalupaan, at lahat ng mga ibon sa himpapawid mula sa putik. At dinala ang mga ito papunta kay Adan, para alamin kung ano ang kanyang itatawag sa kanila. At kung ano'ng itawag dito ni Adan, sa kada buhay na nilalang, iyon ang pangalan nito.
[2:20] At binigyan ni Adan ng mga pangalan ang lahat ng mga maaamong hayop, at lahat ng mga ibon sa himpapawid, at ang lahat ng maiilap na hayop sa lupa. Pero walang nakitang makakatulong si Adan na katulad niya.
[2:21] Kaya't hinipo ng Diyos si Adan para mawalan siya ng malay, at nakatulog siya. At kinuha Niya ang isang buto sa tagiliran nito, tsaka tinapalan ng laman ang pinagkuhanan dito.
[2:22] At ginawang asawang babae ng Diyos ang buto sa tagiliran na kinuha Niya mula kay Adan, at inakay Niya itong babae papunta kay Adan.
[2:23] Kaya't sinabi ni Adan, "Ito ngayon ang butong mula sa aking mga buto at katawang mula sa aking katawan; tatawagin siyang 'babae' dahil siya ay nakuha mula sa lalaki."
[2:24] Dahil dito iiwan ng lalaki ang kaniyang ama at ina at sasama sa kaniyang asawang babae at ang dalawa'y magiging isa nang katawan.
[2:25] At ang dalawa noon ay hubo't hubad, di lang si Adan, kundi pati ang asawa niya, pero hindi sila nahihiya.
[3:1] Ngayon, ang ahas ay mas matalino kaysa alin mang mailap na hayop na nilikha ng Panginoong Diyos na nasa ibabaw ng lupa. At sinabi ng ahas sa babae, "Ano'ng dahilan bakit sinabi ng Diyos, 'Hinding, hindi ka dapat kumain mula sa ano mang puno sa paraiso?'"
[3:2] At sinagot ng babae ang ahas, "Pwede naman kaming kumain mula sa bunga ng puno ng paraiso,
[3:3] Pero mula sa bunga ng puno na nasa gitna ng paraiso, sinabi ng Diyos, "Huwag kayong kakain mula rito, ni huwag n'yo itong hihipuin, para hindi kayo mamatay."
[3:4] At sinabi ng ahas sa babae, "Hindi sa kamatayan ang hantong n'yo.
[3:5] Dahil alam ng Diyos na sa anumang araw na kainin ninyo ang mula rito ay magbubukas ang inyong mga mata, at magiging parang mga diyos kayo na nakauunawa ng mabuti at ng masama."
[3:6] At naisip ng babae na mainam ngang gawing pagkain ang puno, at nakakatuwa sa mga matang pagmasdan, ito rin ay magandang pag-aralan. Kaya't pagkuha mula sa bunga nito ay kumain siya. At binigyan niya rin ang kanyang asawa na kasama niya, at nagkainan sila.
[3:7] At nagbukas ang mga mata ng dalawa at nalaman nila na sila'y hubo't hubad. Kaya't pinagkabit-kabit nila ang ilang dahon ng igos at ginawa nilang damit para sa kanila.
[3:8] At ng hapon na, narinig nila ang tunog ng Panginoong Diyos na naglalakad sa loob ng paraiso. Kaya't nagtago sila sa gitna ng mga puno sa paraiso mula sa presensya ng Panginoong Diyos, di lang si Adan kundi pati ang kanyang asawa.
[3:9] Kaya't tinawag ng Panginoong Diyos si Adan at sinabi sa kanya, "Adan, nasaan ka?"
[3:10] At sinabi niya sa Kanya, "Narinig ko po ang tinig N'yo habang naglalakad sa loob ng paraiso, kaya't natakot ako dahil ako'y hubo't hubad, at nagtago po ako."
[3:11] At sinabi ng Diyos sa kanya, "Sino'ng nagsabi sa'yo na ikaw ay hubo't hubad? Maliban na mula roon sa kaisa-isang puno na inutos Ko sa'yong huwag kakainin ay kumain ka?
[3:12] At sinabi ni Adan, "Ang babae na ibinigay N'yo po para makasama ko, siya po nagbigay sa akin ng mula sa puno, at kinain po nila.
[3:13] At sinabi ng Panginoong Diyos sa babae, "Bakit mo ito ginawa?" At sinabi ng babae, "Niloko po ako ng ahas, at kinain po nila."
[3:14] Kaya't sinabi ng Panginoong Diyos sa ahas, "Dahil ginawa mo ito, ikaw ay sinumpa higit sa lahat ng mga maamong hayop at higit sa lahat ng maiilap na hayop na nasa ibabaw ng lupa. Lalakad ka sa iyong dibdib at tiyan kaya't lupa ang kakainin mo sa bawat araw ng buhay mo.
[3:15] At maglalagay Ako ng alitan sa pagitan mo at sa pagitan ng babae, ganoon din sa pagitan ng binhi mo at sa pagitan ng binhi ng babae. Magbabantay Siya sa ulo mo, at magbabantay ka sa Kanyang sakong.
[3:16] At sinabi Niya sa babae, "Lalo Ko'ng padadamihin ang mga hirap mo, at ang iyong mga pighati. Isisilang mo ang iyong mga anak ng may pagdurusa, kaya't babaling ka sa asawa mo. At siya ang magiging panginoon mo.
[3:17] At sinabi Niya kay Adan, "Dahil pinakinggan mo ang boses ng asawa mo na kumain mula sa puno na inutos Ko sa'yong doon ka lang huwag kakain, at mula roon ikaw ay kumain, sinumpa ang lupa sa kabila ng pagpapagal mo. Ika'y kakain mula rito ng may kasamang paghihirap sa lahat ng mga araw ng buhay mo.
[3:18] Matitinik na halaman at mga dawag ang patutubuin nito para sa'yo, at kakainin mo ang mga damo sa kabukiran.
[3:19] Sa pamamagitan ng pawis sa iyong mukha ay kakainin mo ang iyong pagkain hanggang sa bumalik ka sa lupa kung saan ka kinuha. Dahil ika'y lupa, kaya't sa lupa rin ang hantungan mo.
[3:20] At tinawag ni Adan ang pangalan ng asawa niyang, "Buhay," dahil siya ang ina ng lahat ng nabubuhay.
[3:21] At gumawa ang Panginoong Diyos para kay Adan at sa kanyang asawa ng mga damit na balat at dinamtan sila.
[3:22] Kaya't sinabi ng Diyos, "Tignan n'yo, naging katulad na natin si Adan, na nakakaunawa ng mabuti at masama. At ngayon, baka sa anumang oras ay iunat niya ang kamay niya at kumuha mula sa puno ng buhay para kumain, at mabuhay siya magpakailanman.
[3:23] Kaya't pinalabas siya ng Panginoong Diyos mula sa Paraiso ng Kaligayahan, para trabahuhin ang lupa kung saan siya kinuha.
[3:24] At pinalayas Niya si Adan at nilagay siya sa tapat ng Paraiso ng Kaligayahan. Naglagay rin Siya ng mga kerubin at ng nagliliyab at umiikot na espada para bantayan ang daan sa Puno ng Buhay.
[4:1] At nakipagtalik si Adan kay Eba na asawa niya, kaya't nabuntis ito at isinilang niya si Kain. At sinabi niya, "Nagkaroon ako ng lalake sa pamamagitan ng Diyos."
[4:2] At nanganak uli siya, si Abel na kapatid niya. At si Abel ay naging pastol ng mga tupa, pero si Kain ay naging magsasaka.
[4:3] At paglipas ng ilang panahon, nagdala si Kain mula sa mga inani sa kabukiran bilang handog sa Panginoon.
[4:4] At nagdala rin si Abel mismo ng mula sa panganay ng mga tupa niya, at mula sa mga taba niyon. At pinahalagahan ng Diyos si Abel at ang mga regalo niya.
[4:5] Pero kay Kain at sa mga handog niya, hindi man lang Niya pinansin. Kaya't sobrang nagdamdam si Kain, at sumama ang kanyang mukha.
[4:6] At sinabi ng Panginoong Diyos kay Kain, "Ano'ng dahilan bakit ka naging sobrang lungkot, at ano'ng dahilan bakit ang sama-sama ng itsura mo?
[4:7] Kung hindi mo dinala ng tama, at hindi tama ang pagputol mo rito, nagkasala ka. Kalma ka lang. Sa'yo ang balik nito, pero ikaw ang maghahari dito.
[4:8] At sinabi ni Kain kay Abel na kapatid niya, "Pumunta tayo sa gitna ng kapatagan." At nangyari nga na habang sila ay nasa gitna ng kapatagan, inaway ni Kain si Abel na kapatid niya, at pintay siya nito.
[4:9] At sinabi ng Panginoong Diyos kay Kain, "Nasaan si Abel na kapatid mo?" At sinabi niya, "Hindi ko alam. Hindi ako gwardia ng kapatid ko."
[4:10] At sinabi ng Panginoon, "Ano'ng ginawa mo? Ang tinig ng dugo ng kapatid mo ay umiiyak sa Akin mula sa lupa."
[4:11] Kaya't ngayon ay sinumpa ka mula sa lupa na nagbukas kanyang bibig para kunin ang dugo ng kapatid mo mula sa kamay mo.
[4:12] Dahil inaararo mo ang kalupaan, kahit ito ay di na magpapatuloy na magbigay ng lakas n'ya sa'yo. Ikaw ay iiyak at manginginig sa takot sa ibabaw ng daigdig.
[4:13] At sinabi ni Kain sa Panginoong Diyos, "Napakalaki ng krimen ko para maabsuwelto pa ko!
[4:14] Kung palalayasin Mo ko sa araw na ito mula sa balat ng lupa, at mawawalay mula sa presensya Mo, at ako ay iiyak na may kasamang panginginig sa takot sa ibabaw ng daigdig, eh di mangyayari nito na ang sinumang makakakita sa akin ay papatayin ako!"
[4:15] Kaya't sinabi sa kanya ng Panginoong Diyos, "Hindi. Ganito yan, sinumang papatay kay Kain, ay papatawan ng pitong patong na kaparusahan." At naglagay ang Panginoong Diyos ng marka kay Kain para walang sinumang makakakita sa kanya ang papatay sa kanya.
[4:16] Umalis nga si Kain mula sa presensya ng Diyos at nanirahan sa lupain ng Nod katapat ng Eden.
[4:17] At nakipagtalik si Kain sa asawa niya, at matapos mabuntis ay isinilang niya si Enok. At siya'y nagtatag ng lungsod. At pinangalanan niya ang lungsod mula sa pangalan ng anak na lalake niyang si Enok.
[4:18] At mula kay Enok ay isinilang si Gaidad, at mula kay Gaidad ay isinilang si Maleleel, at mula kay Maleleel ay isinilang si Matusala, at mula kay Matusala ay isinilang si Lamek.
[4:19] At kumuha si Lamek ng dalawang asawa para sa kanyang sarili. Ang pangalan ng isa ay Ada at ang pangalan ng pangalawa ay Sella.
[4:20] At pinanganak ni Ada si Jobel. Siya'y ama ng mga nakatira sa mga tolda na nag-aalaga ng hayop.
[4:21] At ang pangalan ng kapatid niya ay Jubal. Siya ang nag-imbento ng salteryo at alpa.
[4:22] At pinanganak din ni Sella itong si Tobel, (siya'y panday, at parehas na nagdidisenyo ng laton at bakal) at ang kapatid na babae ni Tobel na si Noema.
[4:23] At sinabi ni Lamek sa kanyang mga asawa, "Ada at Sella, makinig kayo sa sasabihin ko, mga asawa ni Lamek, pakinggan n'yo ang mga salita ko. Dahil pinatay ko ang isang lalake gawa ng tinamo kong tama sa katawan, at isang binatilyo dahil sa tinamo kong sugat.
[4:24] Kung kay Kain, pitong patong na kaparusahan, pitumpu't pitong patong naman kay Lamek.
[4:25] At nakipagtalik si Adan kay Eba na asawa n'ya. Pagkatapos magdalang tao ay nagsilang siya ng anak na lalake. Kaya't tinawag niya ang pangalan nitong Set na ang sabi, "Dahil nagtayo ang Diyos para sa'kin ng isa pang binhi kapalit ni Abel na pinatay ni Kain."
[4:26] At si Set ay nagka anak na lalake, at tinawag niya ang pangalan nitong Enos. Umasa siyang ito ay tatawag sa pangalan ng Panginoong Diyos.
[5:1] Ito ang aklat ng pinagmulan ng mga tao nang araw na ginawa ng Diyos si Adan, ginawa siya alinsunod sa larawan ng Diyos,
[5:2] lalake at babae ang pagkakagawa Niya sa kanila. Kaya't pinagpala Niya sila at tinawag ang pangalan nilang, "Tao," nang araw na ginawa sila.
[5:3] At namuhay si Adan ng 230 taon, pagkatapos ay nagka-anak siya na ayon sa porma niya, at hango sa larawan niya, at tinawag niya ang pangalan nitong, Set.
[5:4] At ang tagal ng ipinamuhay ni Adan matapos na isilang sa kanya si Set ay 700 taon, at nagka-anak pa siya ng mga lalake at mga babae.
[5:5] At ang kabuuang tagal na ipinamuhay ni Adan ay 930 taon, at namatay na siya.
[5:6] Ngayon naman, si Set ay namuhay ng 205 taon at isinilang sa kanya si Enos.
[5:7] At matapos na isilang sa kanya si Enos, nabuhay pa si Set ng 707 taon at nagka-anak pa siya ng mga lalake at mga babae.
[5:8] At ang kabuuang tagal na ipinamuhay ni Set ay 912 taon. At namatay na siya.
[5:9] At namuhay si Enos ng 190 taon, at isinilang sa kanya si Kainan.
