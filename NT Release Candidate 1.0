[1:1] Ang kasulatan ng angkang pinagmulan ni Jesu Kristo, lalaking anak ni David, lalaking Anak ni Abraham.
[1:2] Mula kay Abraham ay isinilang si Isaac, at mula kay Isaac ay isinilang si Jacob, at mula kay Jacob ay isinilang si Juda at ang mga kapatid niya,
[1:3] at mula kay Juda ay isinilang si Fares at si Zara sa tulong ni Tamar, at mula kay Fares ay isinilang si Hezrom, at mula kay Hezrom ay isinilang si Aram,
[1:4] at mula kay Aram ay isinilang si Aminadab, at mula kay Aminadab ay isinilang si Naason, at mula kay Naason ay isinilang si Salmon,
[1:5] At mula kay Salmon ay isinilang si Boas sa tulong ni Rahab, at mula kay Boas ay isinilang si Obed mula kay Ruth, at mula kay Obed ay isinilang si Jesse,
[1:6] at mula kay Jesse ay isinilang si David na hari. At mula kay haring David ay isinilang si Solomon mula sa naging asawa ni Urias,
[1:7] at mula kay Solomon ay isinilang si Roboam, at mula kay Roboam ay isinilang si Abia, at mula kay Abia ay isinilang si Asa,
[1:8] at mula kay Asa ay isinilang si Josafat, at mula kay Josafat ay isinilang si Joram, at mula kay Joram ay isinilang si Usias,
[1:9] at mula kay Usias ay isinilang si Jotam, at mula kay Jotam ay isinilang si Akhas, at mula kay Akhas ay isinilang si Ezekias,
[1:10] at mula kay Ezekias ay isinilang si Manase, at mula kay Manase ay isinilang si Amon, at mula kay Amon ay isinilang si Josias,
[1:11] at mula kay Josias ay isinilang si Jeconias at ang mga kapatid niya sa panahon ng pagkabihag sa Babylon.
[1:12] At matapos na mabihag sa Babylon, mula kay Jeconias ay isinilang si Salatiel, at mula kay Salatiel ay isinilang si Zorobabel,
[1:13] at mula kay Zorobabael ay isinilang si Abiud, at mula kay Abiud ay isinilang si Eliakim, at mula kay Eliakim ay isinilang si Azor,
[1:14] At mula kay Azor ay isinilang si Sadok, at mula kay Sadok ay isinilang si Akhim, at mula kay Akhim ay isinilang si Eliud,
[1:15] at mula kay Eliud ay isinilang si Eleazar, at mula kay Eleazar ay isinilang si Matan, at mula kay Matan ay isinilang si Jacob,
[1:16] at mula kay Jacob ay isinilang si Jose, na asawa ni Maria - na siyang nagsilang kay Jesus na kung tawagin ay Kristo.
[1:17] Kaya't lahat ng henerasyon mula kay Abraham hanggang kay David ay 14 na henerasyon, at mula kay David hanggang sa pagkabihag sa Babylon ay 14 na henerasyon, at mula sa pagkabihag sa Babylon hanggang kay Kristo ay 14 na henerasyon.
[1:18] Ngayon, ganito ang nangyari sa kapanganakan ni Jesu Kristo: ang Kanyang inang si Maria kasi ay naikasal na kay Jose, pero bago pa sila magsama, natuklasan nito na may dinadala na siya sa loob ng tiyan mula sa Banal na Espiritu.
[1:19] Pero dahil si Jose na asawa niya ay matuwid at hindi nito gustong ipahiya siya sa madla, pinlano na lang nitong lihim na hiwalayan siya.
[1:20] Pero habang pinag-iisipan niya ang mga bagay na ito, biglang nagpakita sa kanya sa panaginip ang isang anghel ng Panginoon. Sabi nito, "Joseng anak ni David, huwag kang matakot na tanggapin si Maria na asawa mo dahil ang nasa loob niya ay nabuo mula sa Banal na Espiritu,
[1:21] at magluluwal siya ng lalaking anak at Jesus ang pangalang itatawag mo sa Kanya, dahil Siya ang magliligtas sa bayan Niya mula sa mga kasalanan nila.
[1:22] Ngayon, nangyari ang lahat ng ito para matupad ang naipahayag mula sa Panginoon sa pamamagitan ng propeta na nagsasabing,
[1:23] "Tignan mo, ang birhen ay magdadalang-tao sa loob ng sinapupunan at magluluwal ng lalaking anak at tatawagin nila ang pangalan Niyang Emmanuel, na ang ibig sabihin ay, 'Kasama natin ang Diyos.'
[1:24] Kaya't pagbangon ni Jose mula sa pagtulog, ginawa niya kung paano inutos ito sa kanya ng anghel ng Panginoon, at kinupkop niya ang asawa niya.
[1:25] Pero hindi siya nakipagtalik dito hanggang sa mailuwal ng ina ang panganay na lalaking anak nito. At tinawag niya ang pangalan nitong Jesus.
[2:1] At nang ipanganak si Jesus sa Bethlehem ng Judea noong mga panahon ni haring Herodes, biglang may dumating sa Jerusalem na mga pantas mula sa silangan.
[2:2] Sabi nila, "Nasaan na ang isinilang na Hari ng mga Judio? Nakita kasi namin ang Kanyang bituwin doon sa silangan at naparito kami para sambahin Siya."
[2:3] Pero nang marinig ito ay nabahala si Herodes na hari, gayon din ang buong Jerusalem kasama niya.
[2:4] Kaya't nang magpulong lahat ang mga pangulong pari at ang mga tagapagturo ng bayan, nagtanong siya sa kanila kung saan ang Kristo isisilang.
[2:5] At sinabi nila sa kanya, "Sa Bethlehem ng Judea, dahil ganito ang naisulat sa pamamagitan ng propeta,
[2:6] 'At ikaw Bethlehem, lupain ng Judea, ikaw ay hindi nahuhuli sa samahan ng mga pinuno ng Judea. Dahil mula sa iyo ay lalabas ang Namumuno na Siyang mag-aalaga sa bayan Kong Israel.'
[2:7] Kaya't nang lihim na ipatawag ni Herodes ang mga pantas, inalam niya mula sa kanila ang eksaktong panahon ng pagpapakita ng bituwin.
[2:8] At matapos silang papuntahin sa Bethlehem ay sinabi nito, "Pagkaalis niyo ay masusi niyong alamin ang tungkol sa sanggol. At kapag natagpuan niyo na ay balitaan niyo ako para ako rin ay pumunta roon at sambahin Siya."
[2:9] At sila'y umalis nang marinig ang hari, at kamangha-mangha na ang bituwin na nakita nila doon sa silangan ay nanguna sa kanila hanggang sa dumating ito at tumigil sa itaas mismo ng kinaroroonan ng bata.
[2:10] At nang makita ang bituwin, nagdiwang sila dala ng matindi at sobra-sobrang tuwa.
[2:11] At pagdating sa loob ng bahay, natagpuan nila ang bata kasama si Maria na ina nito, at pagdapa sa lupa ay sinamba nila Siya. At nang buksan ang kanilang mga kabang-yaman ay naghandog sila sa Kanya ng mga regalong ginto, pati kamanyang, at mira.
[2:12] Pero nang bigyang babala sila ng Diyos sa isang panaginip na huwag nang bumalik pa kay Herodes, umalis na sila papunta sa sariling bansa gamit ang ibang ruta.
[2:13] Ngayon, pagka-uwi nila ay biglang may nagpakitang anghel ng Panginoon kay Jose sa isang panaginip. Sabi nito, "Pagkabangon mo, ay dalhin mo ang bata pati ang Kanyang ina, at tumakas kayo papunta sa Egypt, at manatili kayo roon hanggang may sabihin ako sa iyo. Dahil sa maigsing panahon na lang ay sisikapin ni Herodes na hanapin ang bata para patayin Siya."
[2:14] At nang bumangon ay kinuha niya ang bata at ang ina nito sa gitna ng gabi, at umalis papuntang Egypt.
[2:15] At naroon sila hanggang sa kamatayan ni Herodes, para matupad ang sinabi ng Panginoon sa pamamagitan ng propeta na nagsasabing, "Mula sa Egypt ay tinawag Ko ang Anak Ko."
[2:16] Nang malaman ngayon ni Herodes na naisahan siya ng mga pantas, sobra siyang nagalit kaya't nag-utos siya na patayin lahat ang mga batang lalake na nasa Bethlehem, at lahat ng nasa mga katabing bayan nito mula edad dalawang taon at pababa, ayon sa panahon na masusi niyang inalam mula sa mga pantas.
[2:17] Kaya't natupad ang sinabi sa pamamagitan ng propeta Jeremias na nagsasabing,
[2:18] "Isang tinig sa loob ng Rama ang narinig: pagluluksa at iyakan na may kasamang malakas na hagulgulan. Si Raquel ay humahagulgol para sa mga anak niya, at hindi niya gustong huminahon dahil wala na sila."
[2:19] Pero nang mamatay na si Herodes, biglang nagpakita ang anghel ng Panginoon kay Jose sa Egypt sa isang panaginip.
[2:20] Sabi nito, "Pagbangon mo, kunin mo ang bata pati na ang Kanyang ina at pumunta kayo sa lupain ng Israel, dahil namatay na ang mga naghahangad sa kaluluwa ng bata."
[2:21] At pagbangon nito ay kinuha niya ang bata kasama ang ina nito at nagpunta sa lupain ng Israel.
[2:22] Pero nang mabalitaan niya na si Arquelao ang naghahari sa Judea kapalit ni Herodes na ama nito, natakot siyang pumunta roon. Pero nang mangusap ang Diyos sa pamamagitan ng isang panaginip, umatras siya at nagpunta sa ibang dako ng Galilee.
[2:23] At pagdating roon ay tumira siya sa isang lungsod na kung tawagin ay Nazareth, kaya't natupad ang sinabi sa pamamagitan ng mga propeta na Nazareno ang itatawag sa Kanya.
[3:1] At sa loob ng mga panahong iyon ay dumating si Juan na Tagalublob na nagpoproklama sa gitna ng ilang ng Judea,
[3:2] at sinasabi niya, "Magbalik-loob na kayo, dahil lumapit na ang Kaharian ng Kalangitan."
[3:3] Dahil ito na siya na binanggit sa pamamagitan ng propeta Isaias na nagsasabing, "May tinig na sumisigaw sa gitna ng ilang, 'Ihanda niyo ang daraanan ng Panginoon, gawin niyong patag ang lalakaran Niya.'"
[3:4] Ito rin ang Juan na siyang may damit na yari sa balahibo ng kamelyo, at may balat na bigkis sa palibot ng baywang niya, at ang pagkain niya ay mga balang at pulut-pukyutang mula sa kalikasan.
[3:5] Sa mga panahong iyon ay nagpupuntahan sa kanya ang mga taga Jerusalem, at buong Judea, pati na ang lahat ng bayang nakapalibot sa Jordan,
[3:6] at sila'y nagpapalublob sa kanya sa gitna ng Jordan, habang hayagang inaamin ang mga kasalanan nila.
[3:7] Pero nang makita niyang maraming mga Pariseo at mga Saduseo ang dumarating papunta sa kanyang paglulublob, sinabi niya sa kanila, "Mga anak ng ahas! Sino ang nagbabala sa inyong tumakas mula sa papalapit na Pagbubuhos ng Galit?
[3:8] Kaya naman, ipakita niyo sa gawa ang mga bunga na katumbas ng pagbabago,
[3:9] At huwag isipin at sabihin sa inyong mga sarili, 'Ama namin si Abraham!' Dahil sinasabi ko sa inyo na kaya ng Diyos mula sa mga batong ito na magpalaki ng mga anak ni Abraham!
[3:10] Pero ngayon din, ang palakol ay nakatutok na sa ugat ng mga punongkahoy. Kaya't bawat punongkahoy na di nagpapakita ng magandang bunga ay pinuputol at hinahagis papunta sa apoy.
[3:11] Totoong inilulublob ko kayo sa tubig tungo sa pagbabago, pero ang parating na kasunod ko ay mas makapangyarihan kaysa sa akin. Ni hindi ako karapat-dapat na magbitbit man lang ng Kanyang sandalyas. Siya ang maglulublob sa inyo sa loob ng Banal na Espiritu at apoy.
[3:12] Nasa kamay Niya ang kalaykay, at sasalain Niyang maigi ang giikan Niya at iipunin ang trigo Niya sa loob ng kamalig. Pero ang ipa ay susunugin Niya sa di namamatay na apoy.
[3:13] Sa puntong iyon, dumating si Jesus sa lugar ng Jordan mula sa Galilee at lumapit kay Juan para magpalublob sa kanya.
[3:14] Pero pinigilan Siya ni Juan sabay sabi, "Ako pa nga ang kailangang magpalublob sa Iyo, at Ikaw pa ang lumalapit sa akin?
[3:15] Pero sumagot si Jesus at sinabi sa kanya, "Hayaan mo lang sa ngayon, dahil ito ang nararapat nating gawin para matupad lahat ang katuwiran." Kaya't pumayag siya sa Kanya.
[3:16] At matapos mailublob si Jesus, agad Siyang umahon mula sa tubig. At biglang nagbukas sa Kanya ang kalangitan at nakita niya ang Espiritu ng Diyos na parang kalapating bumababa at dumadapo sa Kanya.
[3:17] At biglang may boses mula sa kalangitan na nagsabing, "Ito ang minamahal Kong Anak, sa Kanya Ako natutuwa."
[4:1] Nang panahong iyon, si Jesus ay pinapunta ng Espiritu sa gitna ng ilang, para subukin ng Diyablo.
[4:2] At pagkatapos makapag-ayuno ng 40 araw at 40 gabi, Siya'y nagutom.
[4:3] Kaya't pagkalapit sa Kanya ng manunukso ay sinabi nito, "Kung Ikaw nga ang Anak ng Diyos, sabihin Mo sa mga batong ito na sila'y maging mga tinapay."
[4:4] Pero nang sumagot ay sinabi Niya, "Naisulat, 'Di lamang sa pamamagitan ng tinapay mabubuhay ang tao, kundi sa pamamagitan ng bawat salitang lumalabas mula sa bibig ng Diyos.'"
[4:5] Nang sandaling iyon ay dinala Siya ng Diyablo papunta sa banal na lungsod, at pinatayo Siya sa ibabaw ng pinakamataas na bahagi ng templo.
[4:6] At sabi nito sa Kanya, "Kung Ikaw nga ang Anak ng Diyos, ihulog mo ang Iyong sarili pababa, dahil naisulat na uutusan Niya ang mga anghel Niya patungkol sa Iyo, at kakargahin Ka sa kanilang mga kamay, kundi ay baka matisod ang paa Mo sa bato."
[4:7] Sinabi sa kanya ni Jesus, "Sa kabilang banda, naisulat din, 'Huwag mong susubukin ang Panginoon mong Diyos.'"
[4:8] Dinala Siyang muli ng Diyablo papunta naman sa sobrang taas na bundok, at pinakita sa Kanya lahat ng mga kaharian ng daigdig, pati na ang kaningningan nila,
[4:9] sabay sabi sa Kanya, "Lahat ng mga ito'y ibibigay ko sa Iyo kung dadapa ka sa lupa para sambahin ako."
[4:10] Kaya't sinabi sa kanya ni Jesus, "Lumayas ka, Satanas! Dahil naisulat, Sasambahin mo ang Panginoon mong Diyos, at Siya lamang ang paglilingkuran mo.'"
[4:11] Kaya't iniwan Siya ng Diyablo at biglang may dumating na mga anghel at pinaglingkuran Siya.
[4:12] Pero nang marinig ni Jesus na si Juan ay nadakip, umalis Siya papunta ng Galilee.
[4:13] At pag-alis sa Nazareth, nagpunta Siya at tumira sa Capernaum na malapit sa dagat, sa lugar na nasasakupan ng Zabulon at Neftalim,
[4:14] para matupad ang sinabi sa pamamagitan ng propeta Isaias na sinasabing,
[4:15] "Lupain ng Zabulon at lupain ng Neftalim, daanan sa dagat sa kabilang ibayo ng Jordan, Galilee ng mga dayuhang bansa.
[4:16] Ang bayan na nakaupo sa gitna ng kadiliman ay nakakita ng matinding liwanag at sa kanilang mga nakaupo sa lupain at anino ng kamatayan lumitaw ang liwanag."
[4:17] Mula noon, nagsimulang magproklama si Jesus at magsabi, "Magbalik-loob na kayo, dahil lumapit na ang Kaharian ng Kalangitan!"
[4:18] At habang naglalakad si Jesus sa tabing dagat ng Galilee, nakita Niya ang dalawang magkapatid na lalake, si Simon na tinatawag na Pedro, at ang kapatid nitong si Andres. Naghahagis sila ng lambat sa gitna ng dagat dahil sila ay mga mangingisda.
[4:19] At sabi Niya sa kanila, "Halikayo't sumunod sa Akin, at gagawin Ko kayong mangingisda ng mga tao."
[4:20] At agad-agad, nang iwan ang mga lambat, sila'y sumama sa Kanya.
[4:21] At paglayo mula roon, nakita Niya ang dalawa pang magkapatid na lalake, si Tyago na anak ni Zebedeo at si Juan na kapatid nito na nasa loob ng bangka kasama ang tatay nilang si Zebedeo. At tinawag Niya ang mga ito habang nag-aayos ng kanilang mga lambat.
[4:22] Kaya't agad nilang iniwanan ang bangka pati ang ama nila, at sumama sa Kanya.
[4:23] At nilibot ni Jesus ang buong Galilee, nagtuturo sa loob ng mga simbahan nila, at nagpoproklama ng Masayang Balita ng Kaharian, saka nagpapagaling ng bawat sakit at bawat kapansanan sa katawan sa kalagitnaan ng mga tao.
[4:24] At umabot ang kasikatan Niya sa kabuuan ng Sirya. Kaya't dinala nila sa Kanya ang lahat ng may malubhang kundisyon dala ng iba't ibang karamdaman, at nagdurusa sa labis na pangingirot, gayun din ang mga sinasaniban ng demonyo, pati rin ang mga nababaliw at mga paralitiko, at sila'y pinagaling Niya.
[4:25] At nagsunuran sa Kanya ang sangkatutak na taong mula sa Galilee at Sampung-bayan, gayun din sa Jerusalem, pati na sa Judea at sa kabilang ibayo ng Jordan.
[5:1] Pero nang makita ang mga tao ay umakyat Siya papunta sa bundok. At pagkaupo Niya ay lumapit sa Kanya ang mga estudyante Niya.
[5:2] At pagbuka ng bibig Niya ay tinuruan Niya sila. Sabi Niya,
[5:3] "Mapapalad ang may abang kalooban dahil ang Kaharian ng Kalangitan ay sa kanila.
[5:4] Mapapalad ang mga nag-iiyakan, dahil palalakasin ang loob nila.
[5:5] Mapapalad ang mga maaamo, dahil magmamana sila ng lupain.
[5:6] Mapapalad ang mga nagugutom at nauuhaw sa katuwiran, dahil bubusugin sila.
[5:7] Mapapalad ang mga mahabagin: dahil sila'y kahahabagan.
[5:8] Mapapalad ang malilinis ang puso: dahil makikita nila ang Diyos.
[5:9] Mapapalad ang mga pasimuno ng kapayapaan dahil tatawagin silang mga anak ng Diyos.
[5:10] Mapapalad ang mga inusig alang-alang sa katuwiran: dahil ang Kaharian ng Kalangitan ay sa kanila.
[5:11] Kayo ay mapapalad kapag pinagalitan at inusig kayo, sabay sasabihin lahat ng masasamang salita laban sa inyo na hindi naman totoo, alang-alang sa Akin.
[5:12] Maging masaya kayo at labis na magdiwang dahil malaki ang gantimpala niyo sa loob ng kalangitan, dahil sa ganitong paraan rin nila inusig ang mga propeta na nauna sa inyo.
[5:13] Ang asin ng sangkalupaan ay kayo. Pero kung tumabang na ang asin, sa anung bagay mapapaalat ito? Dahil kung wala na itong tapang, di ba dapat na itong itapon sa labas at apak-apakan ng mga tao?
[5:14] Ang liwanag ng daigdig ay kayo. Hindi magagawang magtago ng isang lungsod na matatagpuan sa ibabaw ng bundok.
[5:15] Hindi rin naman nagsisindi ng lampara pagkatapos ay inilalagay iyon sa ilalim ng timba, kundi ay sa ibabaw ng ilawan. Kaya't iniilawan nito ang lahat ng nasa loob ng bahay.
[5:16] Kaya naman, pagliwanagin niyo ang ilaw niyo sa harapan ng mga tao, para makita nila ang kagandahan ng inyong ginagawa at luwalhatiin ang Ama niyo na nasa kalangitan.
[5:17] Huwag niyong isipin na dumating Ako para buwagin ang Batas o ang mga Propeta. Hindi Ako dumating para bumuwag kundi para magpatupad.
[5:18] Dahil sinasabi Ko sa inyo ang totoo, hanggang sa lumipas na ang langit at ang lupa, hinding-hindi mawawalan ng saysay ang isang titik o katiting na guhit man mula sa Batas hanggang sa maisakatuparan ang lahat.
[5:19] Kaya't kung sinumang lalabag sa isa sa mga pinakamaliliit sa mga Kautusang ito, at ituro niya ang ganito sa mga tao, siya ay tatawaging 'pinakamababa' sa loob ng Kaharian ng Kalangitan. Pero sinumang magsagawa at magturo nito; siya ay tatawaging 'dakila' sa loob ng Kaharian ng Kalangitan.
[5:20] Dahil sinasabi Ko sa inyo na kung hindi niyo labis-labis na mahihigitan ang katuwiran ng mga dalubhasa sa Biblia at ng mga Pariseo, hinding-hindi kayo makakapasok sa loob ng Kaharian ng Kalangitan.
[5:21] Narinig niyo na sinabi nila noong unang panahon, 'Huwag kang papatay ng tao, pero ang sinumang pumatay ng tao ay mananagot sa hukuman.
[5:22] Pero sinasabi Ko sa inyo na lahat ng nagagalit sa kapatid niya nang walang kadahi-dahilan ay masasailalim sa paglilitis; at sinumang magsabi sa kapatid niya, 'Sira ulo!' ay mananagot sa korte; at sinumang magsabing 'Tanga!' ay manganganib na mapunta sa lugar ng apoy
[5:23] Kaya't kung magdadala ka ng handog mo sa ibabaw ng altar at doo'y naalala mo na ang kapatid mo ay may bagay na laban sa iyo,
[5:24] Iwanan mo roon ang handog mo sa harap ng altar sabay alis. Makipagkasundo ka muna sa kapatid mo, at pagkatapos ay pumunta ka na para magdala ng handog mo.
[5:25] Makipagkasundo ka sa kaaway mo kaagad, hangga't nasa daan ka pang kasama niya, kundi ay baka dalhin ka ng kaaway mo sa hukom, at ang hukom ay dalhin ka sa pulis, pagkatapos ay ipatapon ka sa loob ng bilangguan.
[5:26] Sinasabi Ko sa iyo ang totoo, hinding-hindi ka makakalabas mula roon hanggang sa mabayaran mo ang kahuli-hulihang sentimo.
[5:27] Narinig niyo na sinabi nila noong unang panahon, 'Huwag kang makikiapid.'
[5:28] Pero sinasabi Ko sa inyo na bawat isang tumitingin sa isang babae para pagnasahan ito ay nakiapid na rito sa kaibuturan ng puso niya.
[5:29] Pero kung ang kanan mong mata ay nagiging dahilan para madapa ka, dukutin mo ito at itapon palayo sa iyo. Dahil mas mabuti pa sa iyo na mawala ang isang parte ng katawan mo at hindi ang buong katawan mo ang ihagis sa gitna ng impiyerno.
[5:30] At kung ang kanan mong kamay ay nagiging dahilan para madapa ka, putulin mo ito at itapon palayo sa iyo. Dahil mas mabuti pa sa iyo na mawala ang isang parte ng katawan mo, at hindi ang buong katawan mo ang ihagis sa gitna ng impiyerno.
[5:31] May nagsabi rin na ang sinumang hiwalayan ang asawa niyang babae ay dapat bigyan siya ng kasulatan ng diborsyo.
[5:32] Pero sinasabi Ko sa inyo na sinumang hiwalayan ang asawa niyang babae maliban sa kaso ng pakikipagtalik sa di nito asawa ay nagtutulak ditong makiapid; at nakikiapid ang sinumang pakasalan ang hiniwalayang babae.
[5:33] Muli pa, narinig niyo na sinabi nila noong unang panahon, 'Huwag kang magsisinungaling sa iyong panunumpa, kundi ay tutuparin mo ang ipinangako mo sa Panginoon.'
[5:34] Pero sinasabi Ko sa inyo, huwag na kayong manunumpa: ni sa langit, dahil iyon ay trono ng Diyos;
[5:35] o sa lupa, dahil apakan ito ng mga paa Niya; maski pa sa Jerusalem, dahil ito ay lungsod ng dakilang Hari.
[5:36] At huwag mong itataya ang ulo mo kapag nangako ka, dahil hindi mo naman kayang gawing puti o itim isa mang buhok.
[5:37] Pero ang salita niyo ay maging 'Oo' kung oo, 'Hindi' kung hindi. At ang lalabis sa mga ito ay galing na sa masama.
[5:38] Narinig niyo na sinabi, 'Mata para sa mata, at ngipin para sa ngipin.'
[5:39] Pero sinasabi Ko sa inyo, huwag niyong labanan ang masama, kundi sinumang sasapak sa iyo sa kanang pisngi mo, ibaling mo rin sa kanya ang kabila.
[5:40] At sa may gustong magdemanda sa iyo at umagaw ng damit mo, ipaagaw mo na rin sa kanya ang balabal.
[5:41] At sinumang magpipilit sayong lumakad ng isa't kalahating kilometro, samahan mo na rin siya hanggang sa ikalawa.
[5:42] Magbigay ka sa humihingi sa iyo at huwag mong talikuran ang gustong manghiram sa iyo.
[5:43] Narinig niyo na sinabi, 'Mahalin mo ang kapwa mo at kamuhian ang kaaway mo.'
[5:44] Pero sinasabi Ko sa inyo, mahalin niyo ang kaaway niyo, magsalita kayo ng maganda sa mga nagsasalita ng masama sa inyo, gawan niyo ng kabutihan ang mga namumuhi sa inyo, at ipanalangin niyo ang mga nang-aabuso sa inyo pati na ang mga umuusig sa inyo,
[5:45] nang sa gayon ay maging mga anak kayo ng Ama niyong nasa kalangitan, dahil pinasisikat Niya sa mga masasama at sa mga mabubuti ang araw Niya, at nagpapadala Siya ng ulan sa mga matutuwid at sa mga makasalanan.
[5:46] Dahil kung mahal niyo ang mga nagmamahal sa inyo, anung gantimpala ang mayroon kayo? Hindi ba ganyan din ang ginagawa ng mga kolektor ng buwis?
[5:47] At kung ang mga kapatid niyo lang ang binabati niyo, ano ang kakaibang ginagawa niyo? Di ba't ganito rin ang ginagawa ng mga kolektor ng buwis?
[5:48] Kaya't magiging mga sakdal kayo kung paanong ang Ama niyo na nasa kalangitan ay sakdal.
[6:1] Makinig kayo, ang mga pagtulong niyo sa kapwa ay huwag niyong gagawin sa harap ng mga tao para mapansin nila. Pero kung hindi ay wala kayong gantimpala mula sa Ama niyo na nasa kalangitan.
[6:2] Kaya't kapag gumawa ka ng kabutihan sa kapwa, huwag mo nang patunugin ang trumpeta sa unahan mo gaya ng mga ginagawa ng mga aktor sa loob ng mga simbahan at sa gitna ng mga kalsada upang umani ng mga papuri mula sa mga tao. Sinasabi Ko sa inyo ang totoo, nasa kanila na ang gantimpala nila.
[6:3] Pero ikaw na gumagawa ng kabutihan sa kapwa, huwag mo nang ipaalam sa kaliwang kamay mo ang ginagawa ng kanang kamay mo,
[6:4] para ang iyong pagtulong sa kapwa ay maging lihim: at ang Ama mo na nakakakita sa alinmang nakatago ay Siyang magbibigay ng nararapat sa iyo na kitang-kita ng lahat.
[6:5] At pag manalangin ka, huwag kang gagaya sa mga aktor dahil gustong-gusto nilang tumayo para magdasal sa loob ng mga simbahan at sa mga kanto ng mga kalsada para magpakitang-gilas sa mga tao. Sinasabi Ko sa inyo ang totoo na nasa kanila na ang gantimpala nila.
[6:6] Pero ikaw, kapag ika'y nananalangin, pumasok ka sa loob ng kuwarto mo, at pagka sarado mo ng pintuan ay manalangin ka sa Ama mo na nasa tagong lugar. At ang Ama mo na nakakakita sa alinmang nakatago ay ibibigay ang nararapat sa iyo na kitang-kita ng lahat.
[6:7] At pag mananalangin kayo, huwag kayong paulit-ulit magsalita gaya ng mga pagano: dahil akala nila ay pakikinggan sila sa dami ng sinasabi nila.
[6:8] Kaya't huwag kayong maging katulad nila, dahil alam ng Ama niyo ang inyong mga pangangailangan bago niyo pa hilingin sa Kanya.
[6:9] Kaya't ganito kayo manalangin: 'Aming Ama na nasa kalangitan, pakabanalin nawa ang pangalan Niyo.
[6:10] Dumating nawa ang Kaharian Niyo. Mangyari nawa ang kagustuhan Niyo, kung paano sa langit, ganun din po sa buong daigdig.
[6:11] Ibigay Niyo po sa amin, ngayong araw, ang tinapay na kailangan namin.
[6:12] At patawarin Niyo po kami sa mga utang namin, kung paano rin kami nagpapatawad sa mga may utang sa amin.
[6:13] At huwag Niyo po kaming dalhin sa gitna ng pagsubok, kundi iligtas Niyo kami mula sa masama. Dahil po ang Kaharian, at ang kapangyarihan, at ang kaluwalhatian ay sa Inyo magpasa walang hanggan. Amen.
[6:14] Dahil kung patatawarin niyo ang mga tao sa mga atraso nila, patatawarin din kayo ng Ama niyo sa langit.
[6:15] Pero kung di niyo patatawarin ang mga tao sa mga atraso nila, hindi rin palalampasin ng Ama niyo ang mga atraso niyo.
[6:16] At kapag nag-aayuno kayo, huwag kayong tutulad sa mga aktor na mukhang malungkot, dahil pinapapangit nila ang mga mukha nila para ipakita sa mga taong nag-aayuno sila. Sinasabi Ko sa inyo ang totoo na nasa kanila na ang gantimpala nila.
[6:17] Pero ikaw, habang nag-aayuno, langisan mo ang ulunan mo at hilamusan mo ang mukha mo,
[6:18] nang hindi magmukha sa mga taong nag-aayuno ka, maliban sa Ama mo na di nakikita. At ang Ama mo na nakakakita sa nakatago ay ibibigay sa iyo kung anung nararapat na kitang-kita ng lahat.
[6:19] Huwag kayong mag-imbak ng mga kayamanan sa ibabaw ng lupa para sa inyong mga sarili, kung saan naninira ang insekto at kalawang, at kung saan ang mga magnanakaw ay nakakapasok at nakakapagnakaw.
[6:20] Pero mag-imbak kayo ng mga kayamanan sa langit para sa inyong mga sarili, kung saan ang insekto o kalawang ay di naninira, at kung saan ang mga magnanakaw ay di nakakapasok o nakakapagnakaw man.
[6:21] Dahil kung nasaan man ang kayamanan niyo, doon din mapupunta ang puso niyo.
[6:22] Ang nagpapaliwanag sa katawan ay ang mata. Kaya't kung ang mata mo ay maayos, ang buong katawan mo ay magliliwanag.
[6:23] Pero kung ang mata mo ay masama, ang buong katawan mo ay mababalot sa dilim. Kaya't kung ang liwanag na nasa iyo ay kadiliman pala, napakatindi ng dilim na iyan!
[6:24] Walang kayang manilbihan sa dalawang panginoon. Dahil ito ang pwedeng mangyari: kamumuhian niya ang isa at ang kabila naman ay mamahalin niya; o magiging matapat siya sa isa at pawawalang halaga ang kabila. Hindi niyo kayang maglingkod sa Diyos at sa kayamanan.
[6:25] Dahil dito ay sinasabi Ko sa inyo, huwag kayong mabalisa sa sarili niyo: kung anung kakainin niyo at kung anung iinumin niyo; ni sa katawan niyo, kung anung isusuot niyo. Hindi ba't ang sarili ay higit na mahalaga kaysa pagkain at ang katawan kaysa damit?
[6:26] Tignan niyo ang mga ibon sa himpapawid. Kahit na hindi sila naghahasik ni umaani, ni nag-iipon sa loob ng mga kamalig ay pinapakain pa rin sila ng Ama niyo sa langit. Hindi ba't mas marami ang nagagawa niyo kaysa kanila?
[6:27] Sino rin sa inyo na sa pagiging balisa ay kayang magdagdag sa tangkad niya ng isang siko?
[6:28] At bakit kayo nag-aalala tungkol sa pananamit? Pag-aralan niyo kung paano lumalago ang mga lirio sa parang. Hindi sila nagpapagod ni humahabi man,
[6:29] Pero sinasabi Ko sa inyo na kahit si Solomon ay hindi nakapagdamit kagaya ng isa sa mga ito, sa kabila ng lahat ng kaningningan niya.
[6:30] Pero kung ganoon na lang damitan ng Diyos ang damo sa kalupaan na sa araw na ito at sa kinabukasan ay hinahagis sa pugon, hindi ba't mas lalo na kayo? Maliliit ang pananalig!
[6:31] Kaya't huwag kayong mag-alala sa pagsasabing, "Anung kakainin namin?" o, "Anung iinumin namin?" o, "Anung isusuot namin?"
[6:32] (Dahil ang mga pagano ay hinahabol ang lahat ng mga ito.) Dahil alam ng Ama niyo sa langit na kailangan niyo ang lahat ng ito.
[6:33] Pero hanapin niyo muna ang Kaharian ng Diyos at ang katuwiran Niya, at ang lahat ng mga ito ay idaragdag Niya sa inyo.
[6:34] Kaya't huwag kayong mag-alala para sa kinabukasan, dahil ang bukas ay mag-aalala para sa sarili nito. Sapat na para sa isang araw ang problema nito.
[7:1] Huwag kayong manghusga para di kayo husgahan.
[7:2] Dahil sa hatol na pinanghahatol niyo kayo ay hahatulan, at sa sukatang ipinangsusukat niyo kayo ay susukatan din.
[7:3] Kaya bakit mo tinitignan ang ipa na nasa mata ng kapatid mo, pero hindi mo napapansin yung tabla ng kahoy na nasa mata mo.
[7:4] O paano mo sasabihin sa kapatid mo, 'Hayaan mong alisin ko ang ipa mula sa mata mo,' pero tignan mo, may tabla ng kahoy na nasa mata mo?
[7:5] Mapagbalatkayo! Alisin mo muna yung tabla ng kahoy mula sa mata mo at nang sa gayon ay malinaw kang makakakita para tanggalin ang ipa mula sa mata ng kapatid mo!
[7:6] Huwag niyong ibigay ang banal sa mga aso, ni ihagis ang mga perlas niyo sa harapan ng mga baboy, kundi ay baka apak-apakan lang nila ang mga ito ng mga paa nila, at paglingon ay wasakin nila kayo.
[7:7] Humingi kayo at ito'y ibibigay sa inyo. Hanapin niyo at matatagpuan niyo. Kumatok kayo at bubuksan ito para sa inyo.
[7:8] Dahil ang bawat humihingi ay tumatanggap at ang naghahanap ay nakakatagpo at ang kumakatok ay pagbubuksan.
[7:9] O sinung tao na taga sa inyo na kapag ang anak niyang lalake ay hiningan siya ng tinapay ay, baliktad, bato ang ibibigay niya?
[7:10] At kung isda naman ang hingin sa kanya ay, baliktad, ahas ang ibibigay niya?
[7:11] Kaya't kung kayong masasama ay marunong magbigay ng mga mabubuting regalo sa mga anak niyo, gaano pa kayang higit rito ang Ama niyo na nasa kalangitan na Siyang magbibigay ng mabubuting bagay sa mga humihingi sa Kanya?
[7:12] Kaya't sa lahat ng bagay, kung anung gusto niyong pagtrato sa inyo ng mga tao, ganitong paraan niyo rin sila tratuhin, dahil ito ang Batas at ang mga Propeta.
[7:13] Pasukin niyo ang makitid na pintuan dahil maluwang ang pinto at malapad ang daan na papunta tungo sa kapahamakan, at marami silang pumapasok dito.
[7:14] Dahil makitid ang pinto at makipot ang daan na hahantong tungo sa Buhay at kaunti lang ang nakakatuklas nito.
[7:15] Mag-ingat rin kayo mula sa mga pekeng propeta na dumarating sa inyo sa panlabas na anyo ng isang tupa, pero sa panloob ay mga mababangis na lobo.
[7:16] Sa pamamagitan ng mga bunga nila ay makikilala niyo sila. Kumukuha ba sila ng mga ubas mula sa mga matitinik na halaman, o di kaya ng igos mula sa mga dawagan?
[7:17] Gayun din naman, lahat ng malulusog na puno ay naglalabas ng magagandang bunga, pero ang punong masama na ang kalagayan ay naglalabas ng masasamang bunga.
[7:18] Hindi kaya ng isang malusog na puno na maglabas ng masasamang bunga ni ang punong masama na ang kalagayan na maglabas ng magagandang bunga.
[7:19] Bawat punong hindi naglalabas ng magandang bunga ay pinuputol at hinahagis sa gitna ng apoy.
[7:20] Kaya naman, sa pamamagitan ng mga bunga nila ay makikilala niyo sila.
[7:21] Hindi kada isang nagsasabi sa Akin, 'Panginoon, Panginoon,' ay makakapasok sa loob ng Kaharian ng Kalangitan, kundi sa gumagawa lamang ng kagustuhan ng Ama Kong nasa kalangitan.
[7:22] Maraming magsasabi sa Akin sa araw na iyon, 'Panginoon, Panginoon, hindi ba't sa Inyong pangalan ay inihayag namin ang mga bagay na darating at sa Inyong pangalan ay nagpalayas kami ng mga demonyo, at sa Inyong pangalan ay gumawa kami ng maraming himala?'
[7:23] Pero sa pagkakataong iyon ay hayagan Kong sasabihin sa kanila na, 'Di Ko kayo kailanman kilala, lumayo kayo sa Akin, kayong gumagawa ng mga bagay na labag sa Batas!'
[7:24] Kaya't bawat isang nakikinig sa mga salita Kong ito at ginagawa ang mga ito, ihahalintulad Ko siya sa isang matalinong tao na nagtayo ng bahay niya sa ibabaw ng bato.
[7:25] At nang umulan at bumaha, na may kasamang pag-ihip ng malalakas na hangin, at binayo ang bahay na iyon, hindi ito bumigay dahil itinayo iyon sa ibabaw ng bato.
[7:26] At ang bawat isang nakikinig sa Aking mga salitang ito at hindi tumutupad dito ay maitutulad sa isang taong mangmang na nagtayo ng bahay niya sa ibabaw ng buhangin.
[7:27] At nang umulan at bumaha, na may kasamang pag-ihip ng malalakas na hangin, at binayo ang bahay na iyon, ito'y nawasak at grabe ang pagkasira nito."
[7:28] At nangyari, nang matapos ni Jesus ang mga salitang ito, na namangha ang taumbayan sa ganitong doktrina Niya.
[7:29] Dahil nagturo Siya sa kanila na tulad sa isang may awtoridad, at di gaya ng mga dalubhasa sa Biblia.
[8:1] At pagbaba Niya mula sa bundok ay sinundan Siya ng sangkatutak na tao.
[8:2] At biglang may lumapit na isang ketongin na pagsamba sa Kanya ay sinabi, "Panginoon, kung gusto Niyo po, magagawa Niyo po akong linisin."
[8:3] At si Jesus, pagka-unat ng kamay, ay hinipo siya sabay sabi, "Nais Ko. Maging malinis ka!" Kaya't biglang nalinis ang ketong niya.
[8:4] At sinabi sa kanya ni Jesus, "Siguraduhin mong wala kang pagsasabihan, maliban sa pumunta ka't magpakita sa pari at magdala ka ng handog na inutos ni Moises bilang patotoo sa kanila."
[8:5] At pagkapasok ni Jesus sa loob ng Capernaum, lumapit sa Kanya ang isang kapitan, nagsumamo sa Kanya,
[8:6] at nagsabing, "Panginoon, ang alipin ko pong lalake ay nakaratay sa loob ng bahay, di makabangon, at lubhang nahihirapan.
[8:7] Kaya't sinabi sa kanya ni Jesus, "Pupunta Ko't pagagalingin siya."
[8:8] At pagsagot ng kapitan ay sinabi niya, "Panginoon, hindi po ako karapat-dapat na papuntahin Kayo sa ilalim ng bubungan ko, pero bigkasin Niyo lang ang salita, at gagaling na ang alipin ko!
[8:9] Dahil ako rin po ay isang taong nasa ilalim ng awtoridad kung saan ay mayroong nakapailalim sa aking mga pulis. At pag sinabi ko sa isa na 'to, 'Umalis ka,' umaalis nga ito, at sa isa naman, 'Lumapit ka,' at lumalapit naman ito, at sa alila ko, 'Gawin mo ito,' at ginagawa niya iyon."
[8:10] Nang marinig ni Jesus, nagtaka Siya at sinabi sa mga sumusunod, "Sinasabi Ko sa inyo ang totoo, na kahit sa loob man ng Israel ay hindi Ako nakakita ng ganito kalaking pananalig!
[8:11] Pero sinasabi Ko sa inyo na maraming mula sa silangan at kanluran ang darating at makikisalo kasama ni Abraham, at ni Isaac, at ni Jacob sa loob ng Kaharian ng Kalangitan,
[8:12] Pero ang mga anak ng Kaharian ay palalayasin papunta sa kadiliman sa labas. Magkakaroon doon ng malakas na iyakan at ng pagngangalit ng mga ngipin.
[8:13] At sinabi ni Jesus sa kapitan, "Umalis ka na, at nangyari na para sa iyo kung paano mo pinaniwalaan." Kaya't gumaling ang alipin niya sa loob ng oras ding iyon.
[8:14] At pagdating ni Jesus sa loob ng bahay ni Pedro, nakita Niya ang biyenan nitong nakahiga at nilalagnat.
[8:15] At hinawakan Niya ang kamay nito at nawala ang kanyang lagnat. Kaya't bumangon siya at nagsilbi sa kanila.
[8:16] At pagsapit ng gabi ay dinala nila sa Kanya ang maraming sinasapian ng demonyo, at pinalayas Niya ang mga espiritu sa isang salita, at lahat ng may sakit ay pinagaling Niya
[8:17] para matupad Niya ang sinabi sa pamamagitan ng propeta Isaias na nagsasabing, "Kinuha at binitbit Niya ang mga kahinaan, at ang mga karamdaman natin."
[8:18] Pero nang makita ni Jesus ang napakaraming tao na nakapaligid sa Kanya, nag-utos Siya para umalis papunta sa kabilang ibayo.
[8:19] At paglapit sa Kanya ng isang dalubhasa sa Biblia ay sinabi nito sa Kanya, "Guro, sasama po ako sa Inyo saan man Kayo magpunta."
[8:20] Pero sinabi sa Kanya ni Jesus, "Ang mga sora ay may mga lungga at mayroong mga pugad ang mga ibon sa himpapawid, pero ang Anak ng Tao'y wala man lang lugar na mahigaan ang ulo.
[8:21] Isa namang estudyante Niya ang nagsabi sa Kanya, "Panginoon, hayaan Niyo po muna ring umalis ako para ilibing ang tatay ko.
[8:22] Pero sinabi ni Jesus sa kanya, "Sumama ka sa Akin, at hayaan mo ang mga patay na ilibing ang kanilang mga patay."
[8:23] At pagsakay Niya sa loob ng malaking bangka, sinamahan Siya ng mga estudyante Niya.
[8:24] At bigla na lang may isang malakas na unos na dumating sa gitna ng dagat, na halos ang bangka ay lumubog na sa lakas ng mga alon, pero Siya ay natutulog.
[8:25] At paglapit ng mga estudyante Niya, ginising Siya habang sinasabi, "Panginoon, iligtas Niyo po kami! Mamamatay na tayo!"
[8:26] At sinabi Niya sa kanila, "Bakit kayo takot, kayong maliliit ang pananalig?" Kaya't pagkabangon ay sinaway Niya ang mga hangin at ang dagat, at nagkaroon ng matinding katahimikan.
[8:27] Pero ang mga tao'y nagulat habang sinasabi, "Anung klaseng tao ito na kahit ang mga hangin at ang dagat ay sumusunod sa Kanya?"
[8:28] At pagdating Niya papasok ng kabilang ibayo, sa loob ng lupain ng mga Gergesenyo, sinalubong Siya ng dalawang inaalihan ng mga demonyo na palapit galing sa sementeryo. Sobrang babangis nila kaya't walang may lakas loob na dumaan sa gitna ng rutang iyon.
[8:29] At bigla silang sumigaw na nagsabing, "Anung kinalaman Mo sa amin, Jesus na Anak ng Diyos? Dumating Ka ba rito para pahirapan kami bago pa man dumating ang takdang panahon?"
[8:30] At sa lugar na malayo sa kanila ay may isang kawan ng napakaraming baboy na kumakain.
[8:31] At nakiusap sa Kanya ang mga demonyo na nagsabing, "Kung palalayasin Niyo po kami, payagan Niyo kaming pumunta sa loob ng mga kawan ng mga baboy."
[8:32] At sinabi Niya sa kanila, "Sige, pumunta kayo." Kaya't pagkalabas ay pumunta sila sa loob ng kawan ng mga baboy. At bigla na lang nagtakbuhan ang buong kawan ng mga baboy palusong sa bangin na papunta sa dagat at namatay sila sa ilalim ng tubig.
[8:33] Pero nagtakbuhan ang mga tagapag-alaga at pagka-alis papunta ng lungsod ay ikinuwento nila lahat ng iyon at ang patungkol sa inaalihan ng demonyo.
[8:34] At biglang lumabas ang buong lungsod para salubungin si Jesus, at nang makita Siya'y nakiusap sila na umalis na lang Siya mula sa lugar nila.
[9:1] At pagkasakay sa loob ng bangka ay tumawid Siya sa kabila at nakarating sa loob ng Kanyang sariling lungsod.
[9:2] At biglang dinala nila sa Kanya ang isang paralitiko na nakahiga sa banig. At nang makita ni Jesus ang pananalig nila, sinabi Niya sa paralitiko, "Matuwa ka anak, napatawad na sa iyo ang mga kasalanan mo."
[9:3] At bigla na lang ilan sa mga dalubhasa sa Biblia ay nagsalita sa loob-loob nila, "Nilalapastangan Niya ang Diyos!"
[9:4] Kaya't si Jesus, na alam ang mga iniisip nila, ay sinabi, "Bakit kayo nag-iisip ng masama sa kaibuturan ng mga puso niyo?
[9:5] Dahil ano ba ang mas madali, ang sabihin, 'Napatawad ka na sa mga kasalanan,' o ang sabihin, 'Bumangon ka at maglakad?'
[9:6] Pero para malaman Niyo na may kapangyarihan ang Anak ng Tao sa ibabaw ng lupa na magpatawad sa mga kasalanan." Sa puntong iyon ay sinabi Niya sa paralitiko, "Bangon! Bitbitin mo ang iyong banig at umuwi ka na sa bahay mo."
[9:7] At pagtayo ay umalis siya pauwi sa bahay niya.
[9:8] At ng masaksihan ng mga tao, humanga sila at nagpuri sa Diyos na nagbigay ng ganitong kapangyarihan sa mga tao.
[9:9] At sa pag-alis ni Jesus mula sa lugar na iyon, nakita Niya ang taong binansagang Mateo na nakaupo sa harap ng bayaran ng buwis. Kaya't sinabi Niya rito, "Sumama ka sa Akin." At pagtayo ay sumama ito sa Kanya.
[9:10] At dumating ang pagkakataon na siya'y nakisalong kumain sa loob ng isang bahay, at kapansin-pansin na maraming kolektor ng buwis at mga makasalanan na pagdating ay nakisalo kay Jesus at sa mga estudyante Niya.
[9:11] At nang malaman ito ng mga Pariseo ay sinabi nila sa mga estudyante Niya, "Anung dahilan bakit kumakain ang Guro niyo kasama ng mga kolektor ng buwis at mga makasalanan?"
[9:12] Pero nang madinig iyon ni Jesus ay sinabi Niya sa kanila, "Hindi na kailangan ng manggagamot ang mga may malusog na pangangatawan, maliban sa mga may sakit.
[9:13] Pero pagkauwi niyo ay aralin niyo kung ano ito, 'Ang gusto Ko'y kahabagan at hindi nagliliyab na alay.' Dahil hindi Ako dumating para tawagin ang mga matuwid kundi ang mga makasalanan tungo sa pagbabago."
[9:14] Kaya naman sinabi ng mga estudyante ni Juan paglapit sa Kanya, "Ano pong dahilan bakit kami at ang mga Pariseo ay madalas na mag-ayuno pero ang mga estudyante Niyo po ay hindi nag-aayuno?"
[9:15] At sinabi sa kanila ni Jesus, "Hindi maaari na ang mga kaibigan ng lalaking ikinakasal ay magdalamhati hangga't kasama pa nila ang lalaking ikinakasal. Pero darating ang mga araw kung kailan kukunin mula sa kanila ang lalaking ikinakasal, at sa panahong iyon ay mag-aayuno sila.
[9:16] At walang naglalagay ng tagpi ng bagong tela sa isang lumang damit, dahil babatakin nito ang pinagtagpian dito mula sa damit at magkakaroon ng mas malalang sira.
[9:17] Hindi rin sila naglalagay ng bagong katas ng ubas sa mga lumang lalagyang balat, pero kung hindi ay papuputukin nito ang mga lalagyang balat at ang katas ng ubas ay matatapon lang. Sisirain din nito ang mga lalagyang balat. Sa halip ay nilalagay nila ang bagong katas ng ubas sa loob ng mga bagong lalagyang balat, at parehas silang naiingatan.
[9:18] Habang sinasabi Niya ang mga ito sa kanila, bigla na lang may isang opisyal na paglapit ay pinagsasamba Siya habang sinasabing, "Ang dalagita ko po ay kamamatay lang ngayon, pero pumunta po Kayo't ilapat ang kamay Niyo sa kanya at siya'y mabubuhay!"
[9:19] Kaya't pagtayo ni Jesus ay sumama sa kanya, pati ang mga estudyante Niya.
[9:20] At bigla na lang may isang ginang na dinurugo ng 12 taon na paglapit sa likuran ay hinipo ang laylayan ng damit Niya.
[9:21] Dahil sa loob-loob niya ay sinabi niya, "Kung mahipo ko lang ang damit Niya, gagaling ako."
[9:22] At nang lumingon si Jesus at nakita siya, sinabi Niya, "Huwag kang mahiya, anak; ang pananalig mo ang nagpagaling sa iyo." Kaya't gumaling na ang ginang mula sa oras na iyon.
[9:23] At pagdating ni Jesus sa loob ng bahay ng opisyal, at nakita ang mga manunugtog ng plauta, pati na ang maraming taong nag-iingay,
[9:24] sinabi Niya sa kanila, "Magsibalik na kayo dahil hindi patay ang dalagita, kundi natutulog lang." At pinagtawanan nila Siya.
[9:25] At nang mapaalis na nila ang maraming tao, pagpasok sa loob ay hinawakan Niya ang kamay nito, at bumangon ang dalagita.
[9:26] Kaya't kumalat ang balitang ito sa buong lupaing iyon.
[9:27] At pag-alis roon ni Jesus ay sinundan Siya ng dalawang bulag na sumisigaw at sinasabi, "Kahabagan Niyo po kami, Anak ni David!"
[9:28] At pagdating sa loob ng bahay, pinuntahan Siya ng mga bulag at sinabi sa kanila ni Jesus, "Naniniwala ba kayo na kaya Ko itong gawin?" Sinabi nila sa Kanya, "Opo, Panginoon."
[9:29] Kaya't pagkahawak Niya sa mga mata nila ay sinabi, "Mangyari nga sa inyo ayon sa pananalig niyo."
[9:30] At ang mga mata nila ay nabuksan. Pero mahigpit silang pinagbilinan ni Jesus na nagsabing, "Siguraduhin niyong walang makakaalam nito."
[9:31] Pero nang makaalis na ay pinagkalat nila ang tungkol sa Kanya sa buong lupaing iyon.
[9:32] At nang sila'y papaalis na ay biglang dinala nila sa Kanya ang isang taong pipi't bingi na inaalihan ng demonyo.
[9:33] At nang mapalabas ang demonyo, ay nagsalita ang pipi't bingi. Kaya't nagulat ang mga tao na nagsasabing, "Kailanma'y wala pang naipakitang ganitong klase sa loob ng Israel!"
[9:34] Pero sinabi ng mga Pariseo, "Sa pamamagitan ng prinsipe ng mga demonyo Siya ay nagpapalayas ng mga demonyo."
[9:35] At nag-iikot si Jesus sa lahat ng mga lungsod at mga baranggay, nagtuturo sa loob ng mga simbahan nila, at nagpoproklama ng Masayang Balita ng Kaharian, sabay nagpapagaling ng bawat karamdaman at bawat sakit sa katawan sa gitna ng madla.
[9:36] At nang pagmasdan Niya ang makapal na tao, naantig ang damdamin Niya para sa kanila, dahil sila'y pagod at nanlulupaypay, parang mga tupang walang pastor.
[9:37] Kaya't sinabi Niya sa mga estudyante Niya, "Sa totoo lang, napakaraming aanihin, pero ang mga manggagawa ay kakaunti lamang.
[9:38] Kaya't hilingin niyo sa May-ari ng anihan na magpadala pa ng mga manggagawa sa loob ng anihan Niya."
[10:1] At nang palapitin ang 12 mga estudyante Niya, binigyan Niya sila ng kapangyarihang pasunurin ang mga maruruming espiritu para palayasin sila at magpagaling ng bawat karamdaman at bawat panghihina ng katawan.
[10:2] At ang mga pangalan ng 12 mga mensahero ay ito: ang una ay si Simon na kung tawagin ay Pedro at Andres na kapatid niya; si Tyago na anak ni Zebedeo, at Juan na kapatid niya;
[10:3] Si Felipe at Bartolome, Tomas at Mateo ang kolektor ng buwis, si Tyago ni Alfeo, at si Lebeo na ang apelyido ay Tadeo.
[10:4] Simon na Kananeo, at Judas Iskariote na nagkanulo rin sa Kanya.
[10:5] Ang 12 na ito ay pinadala ni Jesus matapos silang pagbilinan na nagsasabing, "Huwag niyong lakaran ang daan patungo sa mga dayuhan at huwag kayong papasok sa loob ng lungsod ng mga Samaritano.
[10:6] Pero sa halip ay pumunta kayo doon sa mga tupang ligaw na kabilang sa tahanan ni Israel.
[10:7] At habang naglalakbay ay iproklama niyo at sabihing, 'Ang Kaharian ng Kalangitan ay lumapit na!'
[10:8] Pagalingin niyo ang may sakit, linisin niyo ang mga ketongin, buhayin niyo ang mga patay, palayasin niyo ang mga demonyo: tinanggap niyo ng walang bayad, ibigay niyo ng walang bayad.
[10:9] Huwag kayong magdala ng ginto, o pilak, ni pera sa loob ng mga bigkis niyo,
[10:10] maski na baunan para sa biyahe, ni dalawang damit o sandalyas, o isang tungkod: dahil ang manggagawa ay nararapat lang tumanggap ng makakain niya.
[10:11] At saan mang lungsod kayo pumunta o baranggay kayo pumasok, hanapin niyo kung sinung tao roon ang karapat-dapat, at doon kayo manatili hanggang sa pag-alis niyo.
[10:12] At pagkapasok niyo sa loob ng tahanan, magbigay galang kayo sa mga naroroon.
[10:13] At kung totoong ang tahanan ay karapat-dapat, igawad niyo rito ang magandang pakikipag-ugnayan niyo. Pero kung hindi ito karapat-dapat, bawiin niyo ang magandang pakikipag-ugnayan niyo.
[10:14] At kung sinumang hindi tatanggap sa inyo ni pakikinggan ang mga salita niyo, pag-alis niyo sa bahay o sa lungsod na iyon, ay ipagpag niyo ang alikabok sa mga talampakan niyo.
[10:15] Sinasabi Ko sa inyo ang totoo, magiging mas madali pang pagbigyan ang lupain ng Sodom at Gomorrha sa Araw ng Paghuhukom kaysa sa lungsod na iyon.
[10:16] Pansinin niyo, pinadadala Ko kayo na parang mga tupa sa gitna ng mga asong gubat: kaya't maging matalino kayo gaya ng mga ahas pero maamong gaya ng mga kalapati.
[10:17] Pero mag-ingat kayo mula sa mga tao, dahil dadalhin nila kayo sa mga hukuman at parurusahan nila kayo sa loob ng mga simbahan nila.
[10:18] At ipadadala rin kayo sa harapan ng mga gobernador at ng mga hari dahil sa Akin, bilang patotoo sa kanila at sa mga dayuhan.
[10:19] Pero kapag dinala nila kayo, huwag kayong mag-alala kung paano o anung dapat niyong sabihin: dahil ibibigay sa inyo sa mismong oras na iyon ang dapat niyong sabihin,
[10:20] dahil hindi kayo ang magsasalita, kundi ang Espiritu ng Ama niyo na nagsasalita mula sa kaibuturan niyo.
[10:21] At ipagkakanulo ng kapatid ang kapatid para mamatay, at ng ama ang anak: at magrerebelde ang mga anak laban sa mga magulang, at ipapapatay sila.
[10:22] At kamumuhian kayo ng lahat dahil sa pangalan Ko. Pero ang maging tapat hanggang wakas ito ang maliligtas.
[10:23] Pero kapag inusig nila kayo sa loob ng lungsod na ito, lumikas kayo papunta sa kabila: dahil sinasabi Ko sa inyo ang totoo, hinding-hindi niyo matatapos libutin ang mga lungsod sa Israel hanggang sa dumating na ang Anak ng Tao.
[10:24] Ang tagasunod ay hindi higit kaysa sa tagapagturo, ni ang alipin higit kaysa sa panginoon niya.
[10:25] Sapat na sa estudyante na maging tulad sa kanyang guro at ang alipin na matulad sa panginoon niya. Kung tinawag nilang Beelzebub ang pinuno ng tahanan, paano pa kaya ang mga kapamilya niya?
[10:26] Kaya't huwag kayong matakot sa kanila; dahil walang nakatago na di malalantad, at lihim na di mabubunyag.
[10:27] Ang sinasabi Ko sa inyo sa gitna ng dilim ay sabihin niyo sa gitna ng liwanag; at ang narinig niyo sa loob ng taynga ay iproklama niyo sa ibabaw ng mga bubungan.
[10:28] At huwag kayong matakot sa mga taong pumapatay ng katawan pero hindi kayang pumatay ng kaluluwa. Pero sa halip, katakutan niyo ang may kakayahang wasakin ang kaluluwa pati na rin ang katawan sa gitna ng impiyerno.
[10:29] Hindi ba't nabibili ng bente sentimo ang dalawang pirasong maya? pero hindi malalaglag sa ibabaw ng lupa ang isa sa kanila na walang pahintulot ang Ama niyo.
[10:30] Pero kayo, maski na mga buhok sa ulo ay bilang lahat.
[10:31] Kaya't huwag kayong matakot, mas mahalaga kayo kaysa sangkatutak na maya.
[10:32] Kaya't lahat nang hayagang sumasang-ayon sa Akin sa harap ng mga tao ay siya Ko ring hayagang babanggitin sa harap ng Ama Ko na nasa kalangitan.
[10:33] Pero ang sinumang magkaila sa Akin sa harap ng mga tao ay siya Ko ring ikakaila sa harap ng Ama Ko na nasa kalangitan.
[10:34] Huwag niyong akalain na dumating Ako para maghasik ng masayang pakikipag-ugnayan sa ibabaw ng daigdig. Hindi Ako dumating para maghasik ng masayang pakikipag-ugnayan kundi ng patalim.
[10:35] Dahil dumating Ako para magdulot ng hidwaan sa pagitan ng isang tao at ng ama niya, at sa pagitan ng babaing anak at ng inay niya, at sa pagitan ng manugang na babae at ng biyenang babae nito.
[10:36] At ang mga kalaban ng tao ay ang mga kapamilya niya.
[10:37] Ang nagmamahal sa ama o ina higit sa Akin ay hindi karapat-dapat sa Akin; at ang nagmamahal sa anak na lalake o babae higit sa Akin ay hindi karapat-dapat sa Akin.
[10:38] Kaya't ang hindi nagpapasan ng krus niya at sumusunod sa yapak Ko ay hindi karapat-dapat sa Akin.
[10:39] Ang nagkamit ng kanyang sarili ang magpapahamak nito; pero ang magpahamak sa kanyang sarili alang-alang sa Akin ang magkakamit nito.
[10:40] Ang tumatanggap sa inyo ay sa Akin tumatanggap; at ang tumatanggap sa Akin ay tumatanggap sa nagpadala sa Akin.
[10:41] Ang tumatanggap sa isang propeta sa ngalan ng isang propeta ay tatanggap ng gantipala ng isang propeta. At ang tumatanggap sa isang taong matuwid sa ngalan ng isang taong matuwid ay tatanggap tulad sa gantipala ng isang taong matuwid.
[10:42] At sinumang magbigay sa isa sa mga maliliit na ito ng isang baso ng malamig na inumin dahil lang sa pangalan ng isang estudyante, sinasabi Ko sa inyo ang totoo, hinding-hindi niya mawawala ang gantimpala niya."
[11:1] At nangyari nang matapos si Jesus magbilin sa 12 mga estudyante Niya na umalis Siya mula roon para magturo at magproklama sa loob ng mga lungsod nila.
[11:2] At si Juan, nang marinig sa loob ng bilangguan ang mga ginagawa ni Kristo, ay nagpadala ng dalawa sa mga estudyante niya.
[11:3] Sinabi nito sa Kanya, "Ikaw na ba ang Siyang dapat na dumating o maghihintay pa kami ng iba?"
[11:4] At pagsagot ni Jesus ay sinabi sa kanila, "Pag-alis niyo ay ibalita niyo kay Juan ang naririnig at nakikita niyo:
[11:5] mga bulag na nagbalik ang paningin at mga pilay na nakalakad; mga ketongin na nalinis, pati mga binging nakakarinig na, mga patay na binangon, at mga dukhang nakatanggap ng Masayang Balita.
[11:6] At mapalad ang sinumang hindi matisod sa Akin.
[11:7] At nang paalis na ang mga ito, nagsimulang magsalita si Jesus sa mga tao tungkol kay Juan, "Ano talaga ang pinunta niyo at gustong makita sa gitna ng ilang? Tambong winawasiwas ng hangin?
[11:8] Pero ano ba talaga ang pinunta niyo para makita? Isang taong nakasuot ng kumportableng damit? Pansinin niyo, ang mga nakasuot lagi ng mga kumportableng damit ay nasa loob ng bahay ng mga hari.
[11:9] Pero ano ang pinunta niyo at gustong makita? Isang propeta? Sasabihin Ko sa inyo, tunay nga at higit pa sa isang propeta.
[11:10] Dahil ito ang naisulat patungkol sa kanya, 'Tignan mo, ipinapadala Ko ang mensahero Ko sa unahan Mo na siyang maghahanda ng Iyong daraanan sa harapan Mo.'
[11:11] Sinasabi Ko sa inyo ang totoo, wala pang lumilitaw mula sa mga isinilang ng mga kababaihan na mas dakila kay Juan na Tagalublob: pero ang pinaka aba sa loob ng Kaharian ng Kalangitan ay mas dakila sa kanya.
[11:12] Pero mula sa panahon ni Juan na Tagalublob hanggang ngayon, ang Kaharian ng Kalangitan ay nakakaranas ng karahasan at ang mga mararahas ang tumatangay nito.
[11:13] Dahil lahat ng mga Propeta at ang Batas hanggang kay Juan ay nagsalita tungkol sa mga bagay na darating.
[11:14] Kaya't kung gugustuhin niyong tanggapin, siya ay ang Elias na dapat dumating.
[11:15] Ang may mga tayngang handang makinig, hayaan siyang makinig.
[11:16] Pero kanino Ko ihahalintulad ang henerasyong ito? Katulad nito ang mga maliliit na bata na nakaupo sa plasa, at tinatawag ang mga kasamahan nila,
[11:17] at sinasabing, 'Tinugtugan namin kayo ng plauta at hindi kayo sumayaw; nag-iyakan kami sa harap niyo at hindi man lang kayo nalungkot.'
[11:18] dahil nagpakita si Juan na di kumakain ni umiinom, at sinasabi nila, 'May demonyo siya!'
[11:19] Dumating ang Anak ng Tao na kumakain at umiinom, pero sinasabi naman nila, 'Tignan mo, isang taong matakaw at lasinggero, kaibigan ng mga kolektor ng buwis at mga makasalanan. Kaya't ang karunungan ay napatunayang matuwid sa pamamagitan ng mga anak niya.
[11:20] Kaya't sinimulan Niyang batikusin ang mga lungsod kung saan nangyari ang karamihan sa mga himala Niya, dahil hindi sila nagbalik-loob.
[11:21] "Lagot ka Chorazin! Lagot ka Bethsaida! Dahil kung sa Tyre at Sidon nangyari ang mga himala na ginawa sa inyo, matagal na sana silang nagbalik-loob na nakadamit pa ng sako at puno ng abo!
[11:22] Pero sinasabi Ko sa inyo na mas magiging madali pang pagbigyan ang Tyre at Sidon sa Araw ng Paghuhukom kaysa sa inyo.
[11:23] At ikaw Capernaum na itinaas hanggang sa langit, ibabagsak ka hanggang sa mundo ng mga patay! Dahil kung sa Sodom nangyari ang mga himalang ginawa sa kalagitnaan mo, nanatili pa sana ito hanggang sa ngayon.
[11:24] Pero sinasabi Ko sa inyo na mas magiging madali pang pagbigyan ang lupain ng Sodom sa Araw ng Paghuhukom kaysa sa iyo.
[11:25] Sa pagkakataon na iyon ay sumagot si Jesus at sinabi, "Pinupuri Ko po kayo Ama, Panginoon ng langit at ng lupa dahil itinago Niyo po ang mga bagay na ito mula sa mga bihasa at mga matatalino, at ipinakita Niyo po ang mga ito sa mga maliliit na bata.
[11:26] Tunay nga po Ama, dahil ganitong paraan ang siyang kalugud-lugod sa Inyong harapan.
[11:27] Lahat ng bagay ay ipinaubaya na sa Akin sa ilalim ng Ama Ko, at walang nakakakilala sa Anak kundi ang Ama, at walang nakakakilala sa Ama kundi ang Anak at sinumang gustuhin ng Anak na ipakilala Siya.
[11:28] Lumapit kayo sa Akin, lahat ng napapagod at may bigat na dinadala, at pagpapahingahin Ko kayo.
[11:29] Dalhin niyo ang pamatok Ko at matuto kayo sa Akin, dahil maamo Ako at may mababang kalooban, at matutuklasan niyo ang kapahingahan sa mga kaluluwa niyo.
[11:30] Dahil ang pamatok Ko'y maginhawang gamitin at ang dalahin Ko ay magaan.
[12:1] Sa pagkakataong iyon sa araw ng Pamamahinga, dumaan si Jesus sa gitna ng taniman. Pero ang mga estudyante Niya ay gutom na, kaya't sinimulan nilang pitasin ang mga butil ng trigo at kumain.
[12:2] Pero nang makita ito ng mga Pariseo ay sinabi sa Kanya, "Tignan Mo, ginagawa ng mga estudyante Mo ang hindi legal na gawin sa araw ng Pamamahinga."
[12:3] Pero ang sabi Niya sa kanila, "Hindi niyo ba nabasa ang ginawa ni David, nang siya mismo'y magutom at ang mga kasama niya?
[12:4] Kung paano siya pumasok sa loob ng Bahay ng Diyos at kumain ng mga panghandog na tinapay na hindi legal para sa kanya na kainin ni para sa mga kasama niya, kundi para sa mga pari lang?
[12:5] O hindi niyo ba nabasa ang nakalagay sa Batas na sa mga araw ng Pamamahinga ang mga pari sa loob ng Templo ay binabaliwala ang Pamamahinga pero wala silang sala?
[12:6] Pero sinasabi Ko sa inyo na ang mas dakila sa Templo ay narito na.
[12:7] At kung nauunawaan niyo lang kung ano ang, 'Kahabagan ang gusto Ko at hindi nagliliyab na alay,' hindi niyo sana binigyang sala ang walang sala.
[12:8] Dahil ang Anak ng Tao ay Panginoon rin ng Pamamahinga."
[12:9] At pagkatapos umalis doon, pumunta Siya sa loob ng simbahan nila.
[12:10] At kapansin-pansin, may tao roon na may tuyot na kamay. Pero sa layuning maakusahan Siya, tinanong nila Siya at nagsabi kung legal bang magpagaling sa mga araw ng Pamamahinga.
[12:11] Pero ang sabi Niya sa kanila, "Sino kayang tao sa inyo na magkakaroon ng isang tupa, at kung sakaling mahulog ito sa gitna ng bangin sa araw ng Pamamahinga ay hindi ito dadamputin at hahanguin?
[12:12] Gaano pang higit na mahalaga, kung gayon, ang isang tao kaysa sa isang tupa? Kaya naman, naaayon sa Batas ang gumawa ng mabuti sa mga araw ng Pamamahinga."
[12:13] Kaya't sinabi Niya sa tao, "Iunat mo ang kamay mo." Inunat nga niya at ito'y nagbalik sa dating kundisyon, kasing ayos ng kabila.
[12:14] Pero pagkalabas ng mga Pariseo, sila'y nagdaos ng isang pagpupulong laban sa Kanya para pag-usapan kung paano Siya pababagsakin.
[12:15] Pero nang malaman ni Jesus, umalis Siya mula sa lugar na iyon. Sinundan pa rin Siya ng sangkatutak na tao, at pinagaling Niya silang lahat.
[12:16] At mahigpit Siyang nagbilin sa kanila na huwag nila Siyang ipakilala sa madla.
[12:17] Para matupad ang binanggit sa pamamagitan ng propeta Isaias na nagsasabing,
[12:18] "Tignan mo, ang lingkod Ko na Aking pinili, ang minamahal Ko kung saan nakatagpo ng tuwa ang kaluluwa Ko. Ilalagay Ko ang Espiritu Ko sa Kanya, at ihahayag Niya ang katarungan sa mga dayuhang bansa.
[12:19] Hindi Siya makikipag-away ni maghihinaing, o hahayaang madinig ninuman ang tinig Niya sa gitna ng mga lansangan.
[12:20] Winasak na tambo'y hindi Niya babaliin, at umuusok na mitsa'y hindi Niya papatayin hanggang sa madala Niya sa tagumpay ang katarungan.
[12:21] At ang mga dayuhang bansa ay magtitiwala sa pangalan Niya."
[12:22] Sa pagkakataong iyon ay dinala sa Kanya ang isang inaalihan ng demonyo, na bulag at di makapagsalita. At pinagaling Niya ito kaya't ang bulag at pipi ay sabay na nakapagsalita at nakakita.
[12:23] Kaya't namangha ang buong madla at sinabi nila, "Baka ito na ang Anak ni David?"
[12:24] Pero nang marinig ng mga Pariseo ay sinabi nila, "Hindi Niya mapapalabas ang mga demonyo maliban sa tulong ni Beelzebub na pinuno ng mga demonyo!"
[12:25] Pero nang malaman ni Jesus ang mga iniisip nila, sinabi Niya sa kanila, "Bawat kahariang nahahati laban sa sarili nito ay maglalaho, at bawat lungsod o tahanan na nahahati laban sa sarili nito ay di magtatagal.
[12:26] At kung pinapalayas ni Satanas si Satanas, nahati na siya laban sa kanyang sarili. Paano ngayon magtatagal ang kaharian niya?
[12:27] At kung sa tulong ni Beelzebub ay nagpapalayas Ako ng mga demonyo, sa tulong nino nagpapalayas ang mga anak niyo? Dahil rito, sila ang magiging mga hurado niyo.
[12:28] Pero kung nagpapalayas Ako ng mga demonyo sa tulong ng Espiritu ng Diyos, totoo ngang dumating na sa inyo ang Kaharian ng Diyos.
[12:29] O sa anung paraan magagawa ninuman na pumasok sa loob ng bahay ng malakas at nakawin ang mga kagamitan nito malibang igapos niya muna iyong malakas? At sa puntong iyon pa lang niya mananakawan ang bahay nito.
[12:30] Ang hindi Ko kakampi ay kalaban Ko, at ang hindi nakikipagniig na kasama Ko ay magkakawatak-watak.
[12:31] Dahil dito ay sinasabi Ko sa inyo, bawat kasalanan at panlalapastangan sa Diyos ng mga tao ay patatawarin, pero hindi patatawarin ang mga tao sa panlalapastangan sa Espiritu.
[12:32] Kaya't sinuman na magsalita ng pangungusap laban sa Anak ng Tao, siya'y mapapatawad pa; pero sinuman na magsalita laban sa Banal na Espiritu, siya ay hindi na mapapatawad. Hindi rito sa buhay na ito, ni doon man sa darating.
[12:33] Alin man sa dalawa: gawin niyong mabuti ang puno, mabuti rin ang bunga nito; o gawin niyong masama ang puno, masama rin ang bunga nito. Dahil ang puno ay nakikilala mula sa bunga.
[12:34] Mga anak ng ahas, paano niyo kakayaning magsalita ng mga magagandang bagay gayong kayo'y masasama? Dahil nagsasalita ang bibig ayon sa mga bagay na pumupuno sa kalooban.
[12:35] Ang mabuting tao, mula sa mabubuting bagay na naipon sa puso niya ay naglalabas ng mabubuti; ang masamang tao naman, mula sa mga masasamang bagay na naipon niya ay naglalabas ng masasama.
[12:36] Pero sinasabi Ko sa inyo na kada walang katuturang salita, at anumang sabihin ng mga tao, ay bibigyan nila ng kaukulang paliwanag ang dahilan nito sa Araw ng Paghuhukom.
[12:37] Dahil sa pamamagitan ng mga salita mo ay ituturing kang matuwid, at sa pamamagitan ng mga salita mo ay hahatulan kang maparusahan.
[12:38] Kaya't sumagot ang ilang mga dalubhasa sa Biblia at mga Pariseo na nagsabing, "Guro, gusto po naming makasaksi ng senyales mula sa Inyo."
[12:39] Pero pagsagot Niya ay sinabi sa kanila, "Ang masama at mapangalunyang henerasyon ay naghahanap ng senyales? Pero walang ibibigay na senyales dito maliban sa senyales ng propeta Jonas.
[12:40] Dahil kung paano noon si Jonas na tatlong araw at tatlong gabing nasa loob ng tiyan ng balyena, ang Anak ng Tao rin ay mananatili ng tatlong araw at tatlong gabi sa kaloob-looban ng daigdig.
[12:41] Mga kalalakihan ng Nineve ay babangon kasama ng henerasyong ito doon sa Paghuhukom at hahatulan itong maparusahan dahil nagbalik loob sila sa pamamagitan ng pangangaral ni Jonas. Pero pansinin niyo, higit pa kay Jonas ang narito!
[12:42] Yung Reyna ng Katimugan ay babangon sa kalagitnaan ng Paghuhukom kasama ng henerasyong ito at hahatulan itong maparusahan, dahil naglakbay siya mula pa sa dulo ng daigdig para lang marinig ang karunungan ni Solomon. Pero pansinin niyo higit pa kay Solomon ang narito!
[12:43] Pero kapag ang maruming espiritu ay lumabas mula sa tao, pumupunta ito sa mga lugar na walang tubig sa paghahanap ng mapagpapahingahan, pero hindi niya mahahanap.
[12:44] Sa puntong iyon ay sasabihin niya, 'Babalik nako papunta sa bahay ko kung saan ako lumabas.' At pagdating roon ay matatagpuan niya itong bakante, malinis at nakadekorasyon.
[12:45] Kaya lalabas siya at kukuha ng pitong iba pang espiritung makakasama niya na mas masama pa sa kanya at pagpasok sa loob ay maninirahan sila roon. Kaya't ang kinahinatnan ng taong ito ay naging mas malala pa sa nauna. Ganito rin ang mangyayari sa masamang henerasyong ito."
[12:46] At habang Siya ay nagsasalita pa sa mga tao, kapansin-pansin ang ina at ang mga kapatid Niyang lalake ay nakatayo sa labas, naghahanap ng pagkakataong makausap Siya.
[12:47] Kaya't may nagsabi sa Kanya, "Tignan Niyo po, ang ina Niyo at ang mga kapatid Niyo ay nakatayo sa labas, hinahanap po Kayo para makausap."
[12:48] Pero pagkasagot ay sinabi Niya sa nagsabi sa Kanya, "Sino ba ang ina Ko, at sino ba ang mga kapatid Ko?"
[12:49] At pagkaunat ng kamay Niya sa direksyon ng mga estudyante Niya, sinabi Niya, "Tignan mo, ang nanay Ko at ang mga kapatid Ko.
[12:50] Dahil sinumang gumawa ng kalooban ng Ama Ko na nasa kalangitan ay siya Kong kapatid na lalake, at kapatid na babae, pati na ina."
[13:1] Sa loob rin ng araw na iyon, paglabas ni Jesus mula sa bahay, ay naupo Siya sa tabing dagat.
[13:2] At nakipagniig sa Kanya ang napakaraming tao, kaya naman naupo Siya pagkasakay sa loob ng bangka habang ang buong madla ay nakapuwesto sa baybayin.
[13:3] At marami Siyang sinabi sa kanila gamit ang mga talinghaga. Sinabi Niya, "Tignan niyo ito, umalis ang nagtatanim para magtanim.
[13:4] At habang siya ay nagtatanim na, may ilang nalaglag sa tabing daan, at dumating ang mga ibon at inubos ang mga ito.
[13:5] Ang iba naman ay nalaglag sa ibabaw ng mga mabatong lugar kung saan walang maraming lupang makapitan, at mabilis itong sumibol dahil sa walang malalim na lupang makapitan.
[13:6] Pero pagsikat ng araw, naluto ito. Dahil rin sa walang sumusuportang ugat, natuyo ito.
[13:7] Ang iba naman ay nalaglag doon sa dawagan pero lumago ang mga dawag at sinakal ang mga ito.
[13:8] Ang iba naman ay nalaglag doon sa magandang lupa, at nagbibigay ito ng bunga, may isa na 100, ang isa naman ay 60, ang isa naman 30.
[13:9] Ang may mga tayngang handang makinig, hayaan siyang makinig."
[13:10] At paglapit ng mga estudyante ay sinabi sa Kanya, "Bakit po sa pamamagitan ng mga talinghaga Kayo nagsasalita sa kanila?"
[13:11] Sumagot Siya at sinabi sa kanila, "Dahil ipinagkaloob sa inyo na malaman ang mga hiwaga ng Kaharian ng Kalangitan, pero hindi ito ipinagkaloob sa kanila.
[13:12] Dahil sinumang mayroon nito, sa kanya ito ibibigay, at mananagana pa siya; pero sinumang di nagtataglay nito, kahit iyong mayroon siya ay kukunin pa sa kanya.
[13:13] Ito ang dahilan kaya Ako nagsasalita sa kanila sa pamamagitan ng talinghaga, dahil tumitingin nga sila, di naman makakita at nakikinig nga sila, di naman makarinig at di rin nila maunawaan.
[13:14] Kaya't natupad sa kanila ang ipinahiwatig ni Isaias na sinasabing, 'Pakikinggan niyo sa taynga pero hinding-hindi niyo mauunawaan, at sa pagtingin niyo ay makikita niyo, pero hinding-hindi niyo maiintindihan.'
[13:15] Dahil manhid na ang puso ng mga taong ito, at hirap na silang makarinig sa taynga. Ipinikit pa nila ang mga mata nila, kundi ay baka makita ng mga mata nila at marinig ng mga taynga nila, at maintindihan ng puso nila at sila'y makapagsisi at mapagaling Ko sila.'
[13:16] Pero mapalad ang mga mata niyo, dahil nakakakita sila, at ang mga taynga niyo dahil nakakarinig sila.
[13:17] Dahil totoong sinasabi Ko sa inyo na maraming mga propeta at matutuwid ang nangarap makita ang mga nakikita niyo pero hindi nila nakita; at mapakinggan ang mga naririnig niyo pero hindi nila narinig.
[13:18] Kaya naman, pakinggan niyo ang talinghaga ng manghahasik.
[13:19] Bawat nakikinig ng Salita ng Kaharian pero hindi ito naiintindihan, darating ang masama at dadakmain ang naitanim sa loob ng puso niya. Ito ay ang nalaglag sa gilid ng kalsada.
[13:20] At ang inihasik sa ibabaw ng mabatong mga lugar ay ang siyang nakikinig ng Salita at dali-daling tumatanggap nito ng may tuwa;
[13:21] pero walang ugat sa sarili, kundi ay panandalian lamang. Kaya't pagdating ng kahirapan o pag-uusig dahil sa Salita, dali-dali itong bumabaliktad.
[13:22] At ang naitanim naman sa gitna ng dawagan ay ang siyang nakikinig ng Salita pero ang alalahanin sa mundong ito at ang pandaraya ng kayamanan ay sinasakal ang Salita, kaya't ito'y hindi nagiging mabunga.
[13:23] Pero ang inihasik sa ibabaw ng magandang lupa ay ang siyang nakikinig ng Salita at nakakaunawa na talaga namang namunga at may isang nakakapamunga ng 100, at may 60, at may 30."
[13:24] Nagbigay Siya ng isa pang talinghaga sa kanila. Sinabi Niya, "Ang Kaharian ng Kalangitan ay katulad sa isang tao na naghasik ng mabuting binhi sa gitna ng taniman niya.
[13:25] Pero sa kalagitnaan ng pagtulog ng mga tao, dumating ang kalaban niya at naghasik ng damo sa pagitan ng trigo at umalis.
[13:26] Kaya't nang tumubo na ang dahon at magbigay bunga, saka din naman lumitaw ang mga damo.
[13:27] Kaya't paglapit ng mga alipin ng pinuno ng tahanan ay sinabi nila sa kanya, 'Panginoon, hindi po ba magandang binhi ang itinanim niyo sa gitna ng inyong taniman? Kaya't paano pong nangyari na nagkaroon ito ng mga damo?
[13:28] Pero ang sabi Niya sa kanila, 'Kalabang mortal ang gumawa nito.' At sinabi ng mga alipin sa kanya, 'Gusto niyo po ba ngayon na puntahan namin para kunin ang mga ito?'
[13:29] Pero ang sabi nito, 'Huwag, kundi baka habang kinukuha niyo ang mga damo ay mabunot niyo kasama ng mga ito ang trigo.'
[13:30] Pabayaan niyong parehas na lumago hanggang sa anihan; at pagdating ng panahon ng anihan ay sasabihin ko sa manggagapas, 'Tipunin niyo muna ang mga damo at sama-sama niyo silang itali sa isang tabi para sunugin ang mga ito. Sama-sama niyo ring dalhin ang trigo sa loob ng kamalig ko.'"
[13:31] Nagbigay Siya ng isa pang talinghaga sa kanila. Sinabi Niya, "Ang Kaharian ng Kalangitan ay tulad sa isang butil ng mustasa na pagkakuha ng isang tao ay itinanim sa gitna ng taniman nito.
[13:32] Totoong ito na ang pinakamaliit sa lahat ng mga binhi. Pero kapag tumubo na ito ay siyang pinakamalaki sa mga gulay, at ito'y nagiging puno. Kaya naman pinupuntahan ito ng mga ibon sa himpapawid at namumugad sa gitna ng mga sanga nito."
[13:33] Nagsabi pa Siya sa kanila ng isang talinghaga, "Ang Kaharian ng Kalangitan ay tulad sa lebadura na pagkakuha ng isang ginang ay hinalo sa tatlong baldeng harina hanggang sa lahat ng ito ay napaalsa."
[13:34] Lahat ng mga ito'y sinabi ni Jesus sa karamihan sa pamamagitan ng mga talinghaga, at hindi Siya nagsalita sa kanila ng di gumagamit ng talinghaga.
[13:35] Nang sa ganoon ay matupad ang sinabi sa pamamagitan ng propeta, na nagsasabing, "Bubuksan Ko ang bibig Ko sa pamamagitan ng mga talinghaga. Isisiwalat Ko ang mga lihim na bagay mula pa sa pagkakatatag ng sanlibutan."
[13:36] Sa puntong iyon, nang mapaalis na ang mga tao, ay pumunta si Jesus sa loob ng bahay. Kaya't lumapit sa Kanya ang mga estudyante Niya sabay sabi, "Ipaliwanag Niyo po sa amin ang talinghaga ng mga damo sa bukid."
[13:37] At sinabi Niya ang sagot sa kanila, "Ang naghahasik ng mabuting binhi ay ang Anak ng Tao;
[13:38] At ang bukid ay ang sanlibutan; at ang magandang binhi ay iyong mga anak ng Kaharian. Ang mga damo naman ay ang mga anak ng masama.
[13:39] Ang kalaban naman na naghasik sa kanila ay ang Diyablo; ang anihan naman ay katapusan ng panahon, at ang mga manggagapas ay mga anghel.
[13:40] Kaya't tulad ng mga damo na inipon at sinunog sa apoy ganoon din naman ang mangyayari sa katapusan ng panahong ito.
[13:41] Ipapadala ng Anak ng Tao ang mga anghel Niya at pagsasama-samahin nila mula sa Kaharian Niya lahat ng mga nambibitag at ang mga gumagawa ng lahat ng uri ng paglabag sa Batas.
[13:42] At ihahagis nila ang mga ito sa loob ng Pugon ng Apoy kung saan magkakaroon ng malalakas na iyakan at ng pagngangalit ng mga ngipin.
[13:43] Sa panahong iyon ang mga matutuwid ay magniningning tulad ng araw sa loob ng Kaharian ng Ama nila. Ang may mga tayngang handang makinig, hayaan siyang makinig.
[13:44] Muli pa, ang Kaharian ng Kalangitan ay tulad sa kayamanang nakatago sa gitna ng bukirin na nang matuklasan ng isang tao ay itinago niya, at dahil sa tuwa nito ay umaalis at ipinagbibili niya ang lahat ng mayroon siya gaano man karami, pagkatapos ay binibili niya ang bukiring iyon.
[13:45] Muli pa, ang Kaharian ng Kalangitan ay tulad sa isang negosyanteng taong na naghahanap ng magagandang perlas
[13:46] na nang matuklasan ang isang mamahaling perlas ay umalis, ipinagbili ang lahat ng mayroon siya, gaano man karami, at binili iyon.
[13:47] Muli pa, ang Kaharian ng Kalangitan ay tulad sa lambat na hinagis sa gitna ng dagat at nakakahango ng lahat ng klase;
[13:48] na nang mapuno na nila ay hinihila papunta sa pampang, at pagka upo'y nilalagay nila ang magaganda sa loob ng mga planggana at ang mga mapapangit ay hinahagis sa labas.
[13:49] Ganito rin ang mangyayari sa katapusan ng mundo. Ang mga anghel ay maglalabasan at aalisin ang masasama sa kalagitnaan ng matutuwid
[13:50] at ihahagis nila ang mga ito sa loob ng Pugon ng Apoy kung saa'y magkakaroon ng malalakas na iyakan at ng pagngangalit ng mga ngipin."
[13:51] Sinabi ni Jesus sa kanila, "Naintindihan niyo ba ang lahat ng ito?" Sinabi nila sa Kanya, "Opo, Panginoon."
[13:52] At ang sabi Niya sa kanila, "Dahil dito, bawat tagapagturo sa Biblia na naturuan sa loob ng Kaharian ng Kalangitan ay tulad sa isang taong may-ari ng bahay na naglalabas mula sa kayamanan niya ng mga bago at mga lumang bagay."
[13:53] At dumating ang panahon, nang matapos ni Jesus ang mga talinghagang ito, na umalis na Siya roon.
[13:54] At pagpunta Niya sa loob ng sarili Niyang lalawigan ay nagturo Siya sa kanila sa loob ng simbahan nila, kaya naman nagulat sila at sinabi, "Saan Niya nakuha ang karunungan Niya at ganitong kapangyarihan?
[13:55] Hindi ba't Siya iyong anak ng karpintero? Hindi ba't Maria ang pangalan ng nanay Niya, at mga lalaking kapatid Niya sina Tyago at Jose, pati si Simon at Judas?
[13:56] At hindi ba't ang mga kapatid na babae Niya ay kasama nating lahat? Kung ganoon, saan Niya nakuha lahat ng ito?"
[13:57] Kaya't natisod sila sa Kanya. Pero ganito ang sinabi ni Jesus sa kanila, "Walang propeta na di pinahahalagahan maliban sa loob ng sarili niyang lalawigan, at sa loob ng tahanan niya.
[13:58] At hindi Siya gumawa roon ng maraming mga himala dahil sa pag-aalinlangan nila.
[14:1] Nang panahong iyon ay narinig ni Herodes na Gobernador ang balita tungkol kay Jesus
[14:2] at sinabi niya sa mga tauhan niya, "Ito ay si Juan na Tagalublob. Nagbangon siya mula sa mga patay, at dahil dito ay kumikilos sa Kanya ang mga gawang makapangyarihan."
[14:3] Dahil inaresto ni Herodes si Juan, ginapos siya, at nilagay sa loob ng bilangguan dahil kay Herodias na asawa ng kapatid niyang si Felipe.
[14:4] Dahil sinabi sa kanya ni Juan, "Hindi legal para sa iyo na angkinin siya."
[14:5] Pero nang gusto na niyang patayin ito, natakot siya sa taong bayan dahil tinuturing nila ito bilang propeta.
[14:6] Pero nang ipagdaos ang kaarawan ni Herodes, nagsayaw ang babaing anak ni Herodias sa kalagitnaan nila at ikinatuwa ito ni Herodes.
[14:7] Kaya naman, lantaran nitong sinabi sa kanya kasunod ang pangako na ibibigay ang anumang hilingin niya.
[14:8] Pero sa pang-uudyok ng kanyang ina ay sinabi niya, "Ibigay niyo po sa akin dito sa ibabaw ng plato ang ulo ni Juan na Tagalublob.
[14:9] At nalungkot ang hari pero dahil sa mga pinangako at sa mga kasalo, nag-utos siyang ibigay ito sa kanya.
[14:10] At pagkasabi niya ay pinugutan si Juan sa loob ng kulungan
[14:11] at dinala ang ulo niya sa ibabaw ng pinggan saka binigay sa batang babae at ibinigay naman nito sa ina niya.
[14:12] At pagpunta ng mga estudyante niya ay kinuha ang katawan saka inilibing ito, at pag-alis ay ibinalita nila kay Jesus.
[14:13] At pagkarinig ni Jesus ay umalis Siya mula roon gamit ang isang daong papunta sa ilang na lugar para magsarili. At nang mabalitaan ng mga taong bayan, palakad silang sumunod sa Kanya galing sa mga lungsod.
[14:14] Pero pag-alis ni Jesus, nakita Niya ang napakaraming bilang ng tao at naantig ang damdamin Niya para sa kanila kaya't pinagaling Niya ang mga may sakit nila.
[14:15] At pagsapit ng gabi, lumapit sa Kanya ang mga estudyante Niya sabay sabi, "Liblib po itong lugar at sumapit na ang gabi. Pauwiin Niyo na po ang mga tao para pagdaan sa loob ng mga baryo ay makabili pa sila ng makakain nila."
[14:16] Pero sinabi ni Jesus sa kanila, "Hindi na kailangan pang umalis sila. Bigyan niyo sila ng makakain."
[14:17] Pero ang sabi nila sa Kanya, "Wala po kaming dala rito kundi limang tinapay at dalawang isda."
[14:18] At ang sabi Niya, "Dalhin niyo dito sa Akin ang mga iyon."
[14:19] Kaya't nang mautusan ang mga taong maupo sa ibabaw ng damuhan, at matanggap ang limang tinapay at ang dalawang isda, pag tingala sa langit ay pinagpala Niya, at nang paghati-hatiin ay binigay Niya sa mga estudyante ang mga tinapay, at ang mga estudyante naman sa mga tao.
[14:20] Kaya't kumain silang lahat at nabusog. Nakalikom rin sila ng mga sumobra sa mga pinagpira-pirasong pagkain - 12 bayong na punong-puno.
[14:21] At ang mga kumain na kalalakihan ay aabot sa 5,000 di pa kasama ang mga kababaihan at mga bata.
[14:22] At agad-agad na pinilit ni Jesus ang mga estudyante Niyang pumasok sa loob ng daong at mauna sa Kanya papunta sa kabilang ibayo hanggang sa mapaalis Niya ang mga tao.
[14:23] At pagka-alis ng mga tao, umakyat Siya papunta sa bundok para magsarili't manalangin. At pagdating ng gabi ay mag-isa lang Siya roon.
[14:24] Pero nang ang daong ay mapasagitna na ng dagat, pinaghahambalos ito ng mga alon dahil ito'y salungat sa hangin.
[14:25] Pero nang panahon na ng ika-4 na pagpapalit ng gwardia sa gabi, pumunta sa kanila si Jesus na naglalakad sa ibabaw ng dagat.
[14:26] At nang makita Siya ng mga estudyante na naglalakad sa ibabaw ng dagat, naligalig sila sabay sinabi na, "Multo yan!" At nagsigawan sila dahil sa takot.
[14:27] Pero agad na kinausap sila ni Jesus na nagsabing, "Huminahon kayo! Ako ito. Huwag kayong matakot."
[14:28] At nang sagutin Siya ni Pedro ay sinabi nito, "Panginoon, kung Kayo nga po iyan, utusan Niyo po akong puntahan Kayo sa ibabaw ng tubig!"
[14:29] At ang sabi Niya, "Halika!" At pagbaba mula sa daong ay lumakad si Pedro sa ibabaw ng tubig papunta sa direksyon ni Jesus.
[14:30] Pero nang mapansin niyang malakas ang hangin, natakot siya. At nang magsimulang lumubog ay sumigaw siya't sinabing, "Panginoon! Iligtas Niyo po ako!"
[14:31] At agad na inunat ni Jesus ang kamay Niya, sinunggaban ito at sinabi Niya rito, "Angliit naman ng pananalig mo. Anung dahilan ng pag-aalinlangan mo?"
[14:32] At pagsakay nila sa loob ng daong ay huminto na ang malakas na hangin.
[14:33] At ang mga nasa loob ng daong ay lumapit sa Kanya at sumamba habang sinasabi, "Tunay na Kayo po ang Anak ng Diyos!"
[14:34] At nang makatawid na ay dumating sila sa gitna ng lupain ng Gennesaret.
[14:35] At nang mamukhaan Siya ng mga kalalakihan sa lugar na iyon, pumunta sila sa kabuuan ng lupaing iyon, at dinala nila sa Kanya lahat ng mga may karamdaman,
[14:36] at pinakiusapan Siya na mahawakan man lang sana nila ang laylayan ng damit Niya. At silang nakahawak, gaano man karami, ay gumaling.
[15:1] Sa puntong iyon ay lumapit kay Jesus mula pa sa Jerusalem ang mga dalubhasa sa Biblia at mga Pariseo na nagsabing,
[15:2] "Anung dahilan bakit ang mga estudyante Mo ay lumalabag sa tradisyon ng mga punong-lingkod? Hindi kasi sila naghuhugas ng mga kamay nila tuwing kakain sila ng tinapay."
[15:3] Pero pagsagot Niya ay sinabi sa kanila, "Ano rin ang dahilan sa paglabag niyo sa utos ng Diyos alang-alang sa mga tradisyon niyo?
[15:4] Dahil nag-utos ang Diyos na ang sabi, 'Parangalan mo ang tatay at ang nanay mo, at ang nagsasalita ng masama laban sa ama o ina, kamatayan ang dapat na kahantungan niya.'
[15:5] Pero ang sinasabi niyo, 'Sinumang magsasabi sa ama o sa ina niya, Handog na po sa Diyos anumang bagay mula sa akin na pwede niyong pakinabangan,
[15:6] at hinding hindi na dapat pang parangalan ang tatay niya o ang nanay niya.' Kaya't tinanggalan niyo ng bisa ang utos ng Diyos alang-alang sa tradisyon niyo!
[15:7] Mga mapagbalatkayo! Magaling ang pagkakapahayag ni Isaias tungkol sa inyo na nagsasabing,
[15:8] 'Lumalapit sa Akin ang mga taong ito gamit ang bibig nila, pati na ang mga labi sa Akin ay nagpaparangal, pero ang puso nila ay dumidistansya palayo sa Akin.
[15:9] Kaya't walang kabuluhan silang sumasamba sa Akin, na itinuturo bilang mga doktrina ang mga patakaran ng tao.'
[15:10] At pagtawag sa karamihan ay sinabi Niya sa kanila, "Makinig kayo at umunawa!
[15:11] Hindi ang pumapasok sa loob ng bibig ang nagpaparumi sa tao kundi ang lumalabas mula sa bibig. Ito ang nagpaparumi sa tao."
[15:12] Kaya't paglapit ng mga estudyante Niya ay sinabi sa Kanya, "Alam Niyo po ba na natisod ang mga Pariseo nang marinig ang Salita?"
[15:13] Pero pagka sagot ay sinabi Niya, "Bawat naitanim na hindi itinanim ng Ama Ko sa langit ay bubunutin.
[15:14] Pabayaan niyo sila. Sila'y mga bulag na namumuno sa mga bulag. At kung bulag ang aakay sa bulag, pareho silang mahuhulog sa hukay."
[15:15] Pero pagsagot ni Pedro ay sinabi sa Kanya, "Ipaliwanag Niyo po sa amin ang talinghagang ito."
[15:16] At sinabi ni Jesus, "Hanggang ngayon ba ay wala pa rin kayong pang-unawa?
[15:17] Hindi niyo ba naiisip na lahat ng pumapasok sa loob ng bibig ay sa loob ng tiyan napupunta at nilalabas papunta sa inudoro?
[15:18] Pero ang lumalabas mula sa bibig ay nanggagaling sa puso at ang mga ito ang nagpaparumi sa tao.
[15:19] Dahil nanggagaling mula sa puso ang masasamang kaisipan: mga planong pagpatay, pakikiapid, pakikipagtalik sa di asawa, mga pagnanakaw, pagsisinungaling, paninirang-puri.
[15:20] Ito ang mga nagpaparumi sa tao, pero ang kumain gamit ang mga kamay na di nahugasan ay hindi nagpaparumi sa tao."
[15:21] At pag-alis mula roon, bumalik si Jesus papasok sa ilang mga lugar ng Tyre at Sidon,
[15:22] at kapansin-pansin ang isang ginang na taga Canaan na galing sa mga lugar na iyon na pagkalabas ay pasigaw na sinabi sa Kanya, "Maawa po Kayo sa akin, Panginoon, Anak ni David! Ang anak ko pong babae ay malubhang pinahihirapan ng demonyo."
[15:23] Pero hindi Siya sumagot sa kanya ni isang salita. At paglapit ng mga estudyante Niya ay nakiusap sa Kanya sabay sabi, "Paalisin Niyo na po siya dahil sigaw siya ng sigaw habang sumusunod sa atin!"
[15:24] Kaya't pagsagot ay sinabi Niya, "Hindi Ako pinadala kung hindi para sa mga napahamak na tupa sa tahanan ng Israel."
[15:25] Pero nang lumapit ito ay sinamba Siya habang sinasabi, "Panginoon, tulungan Niyo po ako!"
[15:26] Kaya't pagsagot ay sinabi Niya, "Hindi naman maganda na kunin ang tinapay ng mga anak at ihagis sa mga tuta."
[15:27] Pero ang sabi nito, "Tunay nga po, Panginoon, kahit mga tuta rin naman ay kumakain mula sa mga mumo na nalalaglag mula sa mesa ng mga amo nila."
[15:28] Sa puntong iyon ay sumagot si Jesus at sinabi sa kanya, "Oh Ginang, dakila ang pananalig mo! Mangyari sa iyo ayon sa hinihiling mo." At gumaling ang babaing anak niya mula sa oras na iyon.
[15:29] At pag-alis roon ni Jesus, pumunta Siya malapit sa dagat ng Galilee at pag-akyat sa gitna ng bundok ay naupo Siya roon.
[15:30] At lumapit sa Kanya ang napakaraming tao. Sila ay may kasamang mga lumpo, mga bulag, mga pipi't bingi, may mga kapansanan, at marami pang iba. At nilagay nila ang mga ito sa tabi ng paanan ni Jesus, at sila'y pinagaling Niya.
[15:31] Kaya naman namangha ang mga tao nang makitang nagsasalita na ang mga pipi't bingi, maayos na ang katawan ng mga may kapansanan, nakakalakad na ang mga lumpo, at nakakakita na ang mga bulag. Kaya't pinuri nila ang Diyos ng Israel.
[15:32] Pero pagkatawag ni Jesus sa mga estudyante Niya ay sinabi Niya, "Naaantig ang damdamin Ko para sa mga tao dahil tatlong araw na silang kasama Ko at wala man lang silang makain. Pero ayaw Ko naman silang paalisin na nag-aayuno baka kasi himatayin sila sa gitna ng kalsada."
[15:33] At sinabi sa Kanya ng mga estudyante Niya, "Saan po tayo hahanap ng tinapay sa gitna ng ilang na kakasya sa ganito karaming tao?"
[15:34] At sinabi sa kanila ni Jesus, "Gaano karaming tinapay ang mayroon kayo?" At ang sabi nila, "Pito po at ilang maliliit na isda."
[15:35] At inutusan Niya ang mga tao na maupo sa ibabaw ng lupa.
[15:36] At nang kunin ang pitong tinapay at ang mga isda ay nagpasalamat, pinaghati-hati Niya at ibinigay sa mga estudyante Niya. Ang mga estudyante naman sa mga tao.
[15:37] Kaya't kumain silang lahat at nabusog. Nakalikom rin sila ng pitong bayong na punong-puno ng mga natira mula sa mga pinagpira-pirasong pagkain.
[15:38] At ang mga nagsikain ay 4,000 mga kalalakihan, bukod pa rito ang mga kababaihan at mga kabataan.
[15:39] At nang mapaalis na ang mga tao, sumakay Siya sa loob ng daong at pumunta sa gitna ng lupain ng Magdala.
[16:1] At pagdating ng mga Pariseo at mga Saduseo, nanunubok sila. Gusto nila Siyang magpakita sa kanila ng senyales mula sa langit.
[16:2] Pero nang sumagot ay sinabi Niya sa kanila, "Pagsapit ng gabi, sinasabi niyo, 'Magandang klima, dahil mapula ang langit.'
[16:3] At, 'Ngayong umaga ay mabagyo dahil namumula't makulimlim ang langit.' Mga mapagbalatkayo! Marunong kayong bumasa sa tunay na itsura ng langit, pero sa mga senyales nitong mga panahon ay di niyo magawa?
[16:4] Masama at mapangalunyang henerasyon na naghahanap ng senyales, pero walang ibibigay na senyales dito maliban sa senyales ni Jonas na propeta!" At nang iwanan sila ay umalis na Siya.
[16:5] At pagdating ng mga estudyante Niya doon sa kabilang ibayo, nakalimutan nilang magdala ng mga tinapay.
[16:6] At sinabi ni Jesus sa kanila, "Maging maalam at mag-ingat kayo mula sa mga lebadura ng mga Pariseo at mga Saduseo."
[16:7] At nag-usap sila sa kani-kanilang sarili na nagsasabing, "Dahil yan sa hindi tayo nakapagbaon ng mga tinapay!"
[16:8] Pero nang malaman ni Jesus ay sinabi Niya sa kanila, "Maliliit ang pananalig, bakit kayo nagtatalo-talo sa isa't isa na dahil sa hindi kayo nakapagbaon ng mga tinapay?
[16:9] Hindi pa ba kayo natuto ni naka-alala sa limang tinapay ng 5,000 at gaano karaming bayong ang nalikom niyo?
[16:10] O ang pitong tinapay ng 4,000 at ilang bayong ang nalikom niyo?
[16:11] Paanong hindi niyo naintindihan na hindi tungkol sa tinapay ang sinabi Ko sa inyong, 'Mag-ingat kayo mula sa mga lebadura ng mga Pariseo at mga Saduseo?'"
[16:12] Sa puntong iyon ay naintindihan nila na hindi Niya sinabing mag-ingat mula sa lebadura ng tinapay, kundi mula sa katuruan ng mga Pariseo at ng mga Saduseo.
[16:13] Pero nang dumating si Jesus sa gitna ng isang lugar sa Caesarea Philippi, tinanong Niya ang mga estudyante Niya at sinabing, "Sino ba raw Akong Anak ng Tao ayon sa mga sinasabi ng mga tao?"
[16:14] At ang sabi nila, "Ang totoo po, si Juan na Tagalublob, at yung iba po si Elias; pero ang iba naman si Jeremias, o isa sa mga propeta."
[16:15] Sinabi Niya sa kanila, "Pero kayo, anung masasabi niyo kung sino Ako?"
[16:16] At pagsagot ni Simon Pedro ay sinabi Niya, "Kayo po ang Kristo, ang Anak ng Diyos na buhay."
[16:17] At pagsagot ni Jesus ay sinabi sa kanya, "Pinagpala ka, Simong anak ni Jonas, dahil hindi laman at dugo ang naghayag nito sa iyo kundi ang Ama Ko na nasa kalangitan.
[16:18] At sinasabi Ko rin sa iyo na ikaw ay bato, at sa ibabaw ng malaking batong ito ay itatayo Ko ang Aking Kongregasyon. At ang mga pintuan ni Kamatayan ay hindi mananaig rito.
[16:19] At ibibigay Ko sa iyo ang mga susi ng Kaharian ng Kalangitan; kaya't anumang gapusin mo sa ibabaw ng daigdig ay gagapusin sa loob ng kalangitan; at anumang kalagan mo sa ibabaw ng daigdig ay kakalagan sa loob ng kalangitan."
[16:20] Sa puntong iyon ay inutos Niya sa mga estudyante Niya na huwag nilang sasabihin kanino man na Siya ay si Jesus, ang Kristo.
[16:21] Mula sa puntong iyon ay nagsimulang ipakita ni Jesus sa mga estudyante Niya na kakailanganin Niyang umalis papuntang Jerusalem at magdanas ng maraming hirap mula sa mga punong-lingkod pati na sa mga pangulong pari, at mga dalubhasa sa Biblia, at mapatay, at magbangon sa ikatlong araw.
[16:22] Kaya inakay Siyang mag-isa ni Pedro, sinimulang sawayin Siya at sabihan, "Kahabagan nawa Kayo, Panginoon! Hinding hindi po mangyayari ito sa Inyo!"
[16:23] Pero pagharap Niya ay sinabi kay Pedro, "Lumayas ka sa harapan Ko, Satanas! Patibong ka sa Akin dahil wala kang iniisip na nanggaling sa Diyos kundi mga bagay lamang na galing sa tao."
[16:24] Kaya't sinabi ni Jesus sa mga estudyante Niya, "Ang sinumang naghahangad na sumunod sa yapak Ko, dapat niyang pagkaitan ang sarili, at dapat niyang pasanin ang kanyang krus, at dapat na sumama siya sa Akin.
[16:25] Dahil sinumang gustong iligtas ang sarili niya ay ipapahamak ito, pero sinumang ipahamak ang sarili niya alang-alang sa Akin ay magkakamit nito.
[16:26] Dahil anung mapapala ng isang tao kung mapasa kanya ang buong mundo pero ipahamak naman niya ang kaluluwa niya? O anung ipambabayad ng tao kapalit ng kaluluwa niya?
[16:27] Dahil malapit nang dumating ang Anak ng Tao na balot ng kaningningan ng Ama Niya, na kasama ng mga angel Niya, at sa panahong iyon ay gagantimpalaan Niya ang bawat isa ayon sa mga gawa nila.
[16:28] Sinasabi Ko sa inyo ang totoo, may ilan na nakatayo rito na hinding hindi matitikman ang Kamatayan malibang makita muna nila ang Anak ng Taong dumarating sa gitna ng Kaharian Niya.
[17:1] At pagkatapos ng anim na araw, isinama ni Jesus sina Pedro, at Tyago, pati na si Juan na kapatid Niya, at dinala sila sa gitna ng mataas na bundok para makapagsarili.
[17:2] At Siya'y nagbagong anyo sa harapan nila at nagliwanag ang mukha Niya tulad ng araw. Ang mga damit Niya rin ay naging maputi tulad ng liwanag.
[17:3] At biglang nagpakita sa kanila si Moises at si Elias na nagsasalita sa Kanya.
[17:4] Kaya't pagsabat ni Pedro ay sinabi kay Jesus, "Panginoon, maganda para sa ating narito sa lugar na ito. Kung gusto Niyo po, pwede kaming gumawa dito ng tatlong tolda; isa para sa Inyo, at isa kay Moises, isa rin kay Elias."
[17:5] Habang siya'y nagsasalita pa, biglang may bumalot na maliwanag na ulap sa kanila, at biglang may tinig na mula sa ulap ang nagsabing, "Ito ang minamahal Kong Anak, na Siya Kong lubos na kinalulugdan. Siya ang pakikinggan niyo."
[17:6] At pagkarinig ng mga estudyante ay napadapa sila sa lupa, at sobra silang natakot.
[17:7] At paglapit ni Jesus ay hinawakan sila at sinabi, "Bumangon na kayo, at huwag kayong matakot."
[17:8] At pagtingala nila ay wala silang nakita maliban kay Jesus na mag-isa na lang.
[17:9] At nang makababa na sila mula sa bundok, inutusan sila ni Jesus na nagsabing, "Huwag niyong sabihin kaninuman ang pangitain hanggang sa ang Anak ng Tao ay magbangon mula sa mga patay."
[17:10] Kaya't tinanong Siya ng mga estudyante Niya na nagsabing, "Bakit kaya sinasabi ng mga dalubhasa sa Biblia na dapat munang dumating si Elias?"
[17:11] Pero nang sagutin ni Jesus ay sinabi Niya sa kanila, "Totoong darating muna si Elias at ibabalik niya ang lahat sa dati.
[17:12] Pero sinasabi Ko sa inyo na dumating na si Elias at hindi nila siya kinilala, bukod pa rito, ginawa na nila sa kanya lahat ng maibigan nila. Maigsing panahon na lang, sa ganitong paraan rin ang Anak ng Tao'y magdadanas ng hirap mula sa kanila."
[17:13] Sa puntong iyon ay naintindihan ng mga estudyante na patungkol kay Juan na Tagalublob ang tinutukoy Niya sa kanila.
[17:14] At pagdating nila malapit sa mga tao, lumapit sa Kanya ang isang tao, lumuhod sa Kanya, at sinabi,
[17:15] "Panginoon, maawa po Kayo sa anak kong lalake dahil nagwawala na po siya, at hirap na hirap na sa kanyang sakit! Dahil madalas siya nitong hinahagis sa gitna ng apoy, at madalas rin sa gitna ng tubig.
[17:16] Kaya't dinala ko po siya sa mga estudyante niyo, pero hindi nila siya kayang pagalingin.
[17:17] At pagsagot ni Jesus ay sinabi Niya, "Hay, walang pananalig at pasaway na henerasyon! Hanggang kailan Ko ba kayo sasamahan? Hanggang kailan Ko ba kayo titiisin? Dalhin niyo siya rito sa Akin!"
[17:18] At pinagsabihan ito ni Jesus at lumabas mula sa kanya ang demonyo. Kaya't gumaling ang binatilyo mula sa oras na iyon.
[17:19] Kaya naman, paglapit ng mga estudyante kay Jesus sa isang pribadong lugar ay sinabi nila, "Ano pong dahilan na di namin kinayang palabasin iyon?"
[17:20] At sinabi ni Jesus sa kanila, "Dahil sa pag-aalinlangan niyo. Dahil sinasabi Ko sa inyo ang totoo, kung mayroon kayong pananalig tulad sa isang butil ng mustasa sasabihin niyo sa bundok na ito, 'Lumipat ka mula diyan papunta roon, at lilipat nga ito mula roon papunta sa kabila. At walang magiging imposible sa inyo.
[17:21] Pero ang ganitong uri ay hindi lumalabas kundi sa pamamagitan ng panalangin at pag-aayuno.
[17:22] Pero nang sila'y makabalik na sa loob ng Galilee, sinabi ni Jesus sa kanila, "Ang Anak ng Tao ay malapit nang ipagkanulo sa kamay ng mga tao.
[17:23] At papatayin nila Siya, pero sa ikatlong araw ay ibabangon Siya." Kaya't sobra silang nalungkot.
[17:24] At pagpunta nila sa loob ng Capernaum, lumapit kay Pedro ang mga nangungulekta ng 1,000 piso at sinabi nila, "Hindi pa po nagbabayad ang guro niyo ng 1,000 piso."
[17:25] Sinabi niya, "Oo." At nang pumasok siya sa loob ng bahay, hinarang siya ni Jesus na nagsabing, "Ano sa tingin mo, Simon, mula kanino kumukuha ang mga hari sa daigdig ng mga buwis o kontribusyon, mula sa mga anak nila o mula sa ibang tao?"
[17:26] Sinabi ni Pedro sa Kanya, "Mula po sa ibang tao." Sinabi ni Jesus sa kanya, "Samakatuwid, hindi na nagbabayad ang mga anak.
[17:27] Pero para hindi tayo magdulot ng ikatitisod nila, paglakad mo papunta sa dagat, mamingwit ka, at kunin mo ang unang isdang umangat, at pagbukas ng bibig nito ay matatagpuan mo ang perang nagkakahalaga ng 2,000 piso. Kapag nakuha mo na ito ay ibigay mo sa kanila ang para sa Akin at sa iyo."
[18:1] Sa loob ng oras na iyon ay lumapit kay Jesus ang mga estudyante sabay sabi, "Sino po ba ang siyang pinakadakila sa loob ng Kaharian ng Kalangitan?"
[18:2] At pagkatawag ni Jesus sa isang maliit na bata, pinatayo Niya ito sa kalagitnaan nila.
[18:3] At sinabi Niya, "Sinasabi Ko sa inyo ang totoo, kung hindi kayo magbago at maging tulad sa maliliit na bata, hinding hindi kayo makakapasok sa loob ng Kaharian ng Kalangitan.
[18:4] Kaya sinumang ibaba ang kanyang sarili tulad sa maliit na batang ito ay siyang pinakadakila sa loob ng Kaharian ng Kalangitan.
[18:5] At sinumang tumanggap ng isang tulad sa batang ito alang-alang sa pangalan Ko ay tumatanggap sa Akin.
[18:6] Pero sinumang magdulot ng ikatitisod ng isa man sa maliliit na ito na nananalig sa Akin, ay mabuti pa para sa kanya na matalian ng gilingang bato (yung iniikot ng asno) sa palibot ng leeg niya, tapos ay ihagis siya sa gitna ng malalim na dagat!
[18:7] Lagot ang mundo dahil sa mga patibong, dahil kailangan dumating ang mga patibong. Sa kabila nito, lagot ang taong iyon na siyang pinanggagalingan ng patibong!
[18:8] Kaya't kung ang kamay mo o ang paa mo ang sanhi ng pagkadapa mo, putulin mo ang mga ito at ihagis palayo sa iyo. Mas mabuti pa sa iyo na makapasok sa loob ng Buhay na lumpo o may kapansanan, kaysa may dalawang kamay o dalawang paa nga pero ihahagis ka naman sa gitna ng apoy na di namamatay.
[18:9] At kung ang mata mo ang sanhi ng pagkatisod mo, dukutin mo ito at itapon palayo sa iyo. Mas mabuti pa sa iyong pumasok sa loob ng Buhay na mag-isa lang ang mata kaysa may dalawang mata nga pero inihagis naman sa gitna ng apoy ng impiyerno.
[18:10] Siguraduhin niyong hindi niyo balewalain isa man sa maliliit na ito, dahil sinasabi Ko sa inyo na ang mga anghel nila sa kalangitan ay laging nakikita ang mukha ng Ama Ko na nasa kalangitan.
[18:11] Dahil naparito ang Anak ng Tao para iligtas ang napahamak.
[18:12] Ano sa palagay niyo kung mangyari sa isang taong may 100 tupa, na mawala niya ang isa sa mga ito? Hindi ba iiwanan niya ang 99 sa itaas ng kabundukan, at pagka-alis ay hahanapin niya ang nawawala?
[18:13] At kung mangyari na makita niya ito, sinasabi Ko sa inyo ang totoo na magdiriwang siya dahil dito higit pa kaysa roon sa 99 na hindi naman nawala.
[18:14] Gayun din naman, hindi katanggap-tanggap sa harapan ng Ama niyo na nasa kalangitan na masawi ang isa sa mga maliliit na ito.
[18:15] Pero kung magkasala laban sa iyo ang kapatid mo, pumunta ka at pagsabihan mo siya sa pagitan niyong dalawa lang. Kung pakinggan ka niya, naligtas mo ang kapatid mo.
[18:16] Pero kung sakaling di siya makinig, magsama ka pa ng isa o dalawa para sa pamamagitan ng bibig ng dalawa o tatlong testigo, mapapatunayan ang bawat salitang sinabi.
[18:17] Kung sakaling tumanggi pa rin siyang makinig sa kanila, sabihin mo na sa Konggregasyon. At kung tumanggi pa rin siyang makinig sa Konggregasyon, ituring mo na siyang gaya sa isang dayuhan at sa isang kolektor ng buwis.
[18:18] Sinasabi Ko sa inyo ang totoo, anuman ang igapos niyo sa ibabaw ng lupa ay igagapos doon sa langit: at anuman ang kalagan niyo sa ibabaw ng lupa ay kakalagan doon sa langit.
[18:19] Muli Kong sinasabi sa inyo na kung dalawa sa inyo ay nagkasundo sa ibabaw ng lupa tungkol sa anumang bagay, anumang hilingin nila, ito'y gagawin para sa kanila ng Ama Ko na nasa kalangitan.
[18:20] Dahil saanman may dalawa o tatlong nagkatipon dahil sa Aking pangalan, nandoon Ako sa kalagitnaan nila.
[18:21] Sa puntong iyon, paglapit sa Kanya ni Pedro ay sinabi nito, "Panginoon, gaano po kadalas na sa tuwing magkakasala laban sa akin ang kapatid ko ay patatawarin ko pa rin siya? Hanggang pitong beses po ba?"
[18:22] Sinabi sa kanya ni Jesus, "Hindi Ko sinasabi sa iyo na hanggang pitong beses, kundi hanggang 70 beses na pito.
[18:23] Dahil dito, inihalintulad ang Kaharian ng Kalangitan sa isang taong hari na hiniling na makipagtuos kasama ng mga alipin niya.
[18:24] At nang magsimula siyang magtawag, dinala sa kanya ang isang may utang na 30 bilyong piso.
[18:25] Pero nang wala itong maipambayad, nag-utos ang panginoon niya na ipagbili siya, at ang asawa niya, pati ang mga anak at lahat ng pag-aari niya, gaano man karami. At iyon na ang magiging kabayaran.
[18:26] Kaya naman pagdapa sa lupa ng alipin ay sinamba siya habang sinasabi, 'Panginoon, habaan niyo pa po ang pasensya niyo sa akin at ibabalik ko po ang lahat sa inyo!'
[18:27] Pero nang maantig ang damdamin ng panginoon ng aliping iyon, pinalaya niya ito at pinatawad ang pagkakautang niya.
[18:28] Pero paglabas ng aliping iyon, nakita niya ang isang kapwa alipin niya na may utang sa kanya ng 50,000 piso, at nang mahawakan ay sinakal niya ito sabay sabi, 'Bayaran mo na ko sa bagay na inutang mo!'
[18:29] Kaya naman, pagdapa sa paanan niya ng kapwa niya alipin ay nagmakaawa ito sa kanya habang sinasabi, 'Habaan mo pa ang pasensya mo sa akin at ibabalik ko sa iyo ang lahat!'
[18:30] Pero hindi na ito pumayag kundi pag-alis ay ipinatapon siya sa loob ng bilangguan hanggang makapagbayad siya sa anumang pagkaka-utang.
[18:31] At nang makita ng mga kapwa niya alipin ang mga nangyari, sobra silang nalungkot, kaya't pagpunta sa panginoon nila ay ikinuwento nilang lahat ang mga nangyari.
[18:32] Kaya naman, pagkatawag sa kanya ng panginoon niya ay sinabi nito sa kanya, 'Salbahing alipin! Pinatawad kita sa lahat ng utang na iyon dahil nagmakaawa ka sa akin.
[18:33] Hindi ba't nararapat lang din na maawa ka sa kapwa-alipin mo kung paanong naawa rin ako sa iyo?'
[18:34] Kaya't nang magalit ang panginoon niya ay pinadakip siya nito sa mga opisyal ng bilangguan hanggang sa mabayaran niya ng buo ang pagkaka-utang dito.
[18:35] Ganyan rin ang gagawin sa inyo ng Ama Kong nasa langit kung hindi niyo patawarin kada isang kapatid niyo mula sa puso niyo sa mga kasalanan nila."
[19:1] At dumating ang panahon nang matapos ni Jesus sabihin ang mga salitang ito, umalis Siya mula sa Galilee at pumunta sa loob ng lupain ng Judea sa kabilang ibayo ng Jordan.
[19:2] At sinundan Siya ng napakaraming tao at pinagaling Niya sila roon.
[19:3] At ang mga Pariseo'y lumapit sa Kanya na sinusubok Siya at nagsasabi sa Kanya kung, "Naaayon ba sa Batas na hiwalayan ng isang tao ang asawa nito sa anumang dahilan?"
[19:4] Pero nang sumagot ay sinabi Niya sa kanila, "Hindi niyo ba nabasa na mula sa simula ang gumawa sa kanila ay ginawa silang lalake at babae,"
[19:5] At sinabi Niya, "Dahil dito iiwan ng lalake ang ama at ang ina niya at makikisama sa misis niya at ang dalawa ay magiging isa nang katawan.
[19:6] Kaya't hindi na sila dalawa kundi isa nang katawan. Kaya naman, ang pinagsama ng Diyos ay huwag paghiwalayin ng tao."
[19:7] Sinabi nila sa Kanya, "Bakit naman inutos ni Moises na magbigay ng kasulatan ng paghihiwalay, at hiwalayan siya?"
[19:8] Sinabi Niya sa kanila, "Dahil yan sa katigasan ng puso niyo kaya pinayagan kayo ni Moises na hiwalayan ang mga asawa niyo. Pero hindi ganito ang disenyo noong una.
[19:9] Kaya sinasabi Ko sa inyo na sinumang hihiwalayan ang misis niya (maliban kung ang dahilan ay pakikipagtalik sa di nito asawa) at magpapakasal sa iba ay nakikiapid. Ang magpakasal sa hiniwalayang babae ay nakikiapid rin."
[19:10] Sabi sa Kanya ng mga estudyante Niya, "Kung ganito po ang kinakaharap ng taong may asawa, mabuti pa pong hindi na mag-asawa!"
[19:11] Pero ang sabi Niya sa kanila, "Hindi tatanggapin ng lahat ang salitang ito, maliban sa kanilang pinagkalooban nito.
[19:12] Dahil may mga lalaking kapon na mula pa sa tiyan ng ina nila na isinilang na ganito, at may mga lalaking kinapon ng mga tao, pero mayroon namang lalaking kinapon ang kanilang mga sarili alang-alang sa Kaharian ng Kalangitan. Tanggapin ito ng may kakayahang tumanggap."
[19:13] Sa puntong iyon ay dinala nila sa Kanya ang mga maliliit na bata para sana'y mapatungan sila ng mga kamay Niya at maipanalangin; pero sinaway sila ng mga estudyante.
[19:14] Pero sinabi ni Jesus, "Pabayaan niyo ang mga maliliit na bata at huwag niyo silang pagbawalang lumapit sa Akin, dahil nabibilang sa mga tulad nila ang Kaharian ng Kalangitan."
[19:15] At pagkapatong ng mga kamay sa kanila ay umalis na Siya roon.
[19:16] At biglang may isang lumapit sa Kanya na nagsabi, "Mabuting Guro, ano pong kabutihan ang dapat kong gawin pa para makamtan ko ang walang hanggang Buhay?"
[19:17] Pero ang sabi Niya sa kanya, "Bakit mabuti ang tawag mo sa Akin? Walang mabuti maliban sa nag-iisang Diyos. Pero kung gusto mong makapasok sa loob ng Buhay, pakaingatan mong gawin ang mga Kautusan.
[19:18] Sinabi nito sa Kanya, "Alin po?" Sinabi naman ni Jesus na, "'Huwag kang papatay ng tao, huwag kang makikiapid, huwag kang magnanakaw, huwag kang magsisinungaling.
[19:19] Parangalan mo ang tatay at ang nanay mo, at mamahalin mo ang kapwa mo ng tulad sa sarili.'"
[19:20] Sinabi sa Kanya ng batang lalake, "Lahat ng ito ay nagawa ko na po mula pa ng maliit ako, ano pa po ang kulang ko?"
[19:21] Sinabi sa kanya ni Jesus, "Kung gusto mong maging kumpleto, umalis ka, ibenta mo ang mga ari-arian mo, saka magbigay ka sa mga mahihirap, at magkakaroon ka ng imbak na kayamanan sa langit. Tapos ay pumarito ka't sumama ka sa Akin."
[19:22] Pero nang marinig nitong batang lalake ang Salita, umalis siyang masama ang loob dahil siya'y nagmamay-ari ng napakaraming ari-arian.
[19:23] Kaya't sinabi ni Jesus sa mga estudyante Niya, "Sinasabi Ko sa inyo ang totoo na mahihirapang pumasok ang isang taong ubod ng yaman sa loob ng Kaharian ng Kalangitan.
[19:24] At bukod pa rito ay sinasabi Ko sa inyo na mas madali pa sa isang kamelyong makalusot sa butas ng karayom kaysa sa isang taong ubod ng yaman na makapasok sa loob ng Kaharian ng Diyos."
[19:25] At sobrang nagulat ang mga estudyante Niya nang marinig iyon sabay sabi, "Sino ngayon ang may kakayahang maligtas?"
[19:26] At pagharap ni Jesus ay sinabi sa kanila, "Sa tao, ito ay imposible, pero sa tulong ng Diyos lahat ay posible."
[19:27] Sa puntong iyon ay sumagot si Pedro at sinabi sa Kanya, "Tignan Niyo po, iniwan po namin ang lahat at sumama sa Inyo. Ano po ngayon ang mangyayari sa amin?"
[19:28] At sinabi ni Jesus sa kanila, "Sinasabi Ko sa inyo ang totoo na kapag naluklok na ang Anak ng Tao sa trono ng Kanyang kadakilaan sa panahon ng Panunumbalik ng Lahat, kayong mga nakasama Ko ay maluluklok rin sa 12 trono para pamahalaan ang 12 tribo ng Israel.
[19:29] At kada isang mag-iwan ng mga bahay, o mga kapatid na lalake, o mga kapatid na babae, o ama, o ina, o asawa, o mga anak, o mga lupain alang-alang sa pangalan Ko, ay 100 beses na tatanggap nito, at magmamana ng walang hanggang Buhay.
[19:30] Pero maraming una na mahuhuli, at huling mauuna."
[20:1] "Dahil ang Kaharian ng Kalangitan ay tulad sa taong namumuno sa isang sambahayan na lumabas ng maagang-maaga para umupa ng mga manggagawa para sa ubasan niya.
[20:2] At nang sumang-ayon siya kasama ng mga manggagawa sa 500 piso sa buong araw, pinapunta niya sila doon sa ubasan niya.
[20:3] At paglabas niya ng bandang alas nuwebe ng umaga, nakita niya ang ilang nakatayo lang na walang ginagawa sa gitna ng plasa.
[20:4] Sinabi niya rin sa kanila, 'Pumunta rin kayo doon sa ubasan, at ibibigay ko sa inyo ang anumang nararapat.' At nagpunta nga sila.
[20:5] Ganito rin ang ginawa niya nang muli siyang lumabas ng bandang tanghaling tapat at alas tres ng hapon.
[20:6] Pero bandang alas singko ng hapon, paglabas niya ay nakita niya ang ilang nakatayo't walang ginagawa, kaya't sinabi niya sa kanila, 'Bakit nakatayo lang kayo rito ng buong araw na walang ginagawa?'
[20:7] Sinabi nila sa kanya, 'Wala po kasi sa aming magbigay ng trabaho.' Sinabi niya sa kanila, 'Pumunta rin kayo doon sa ubasan at tatanggapin niyo ang anumang nararapat.'
[20:8] Pero pagsapit ng gabi, sinabi ng may-ari ng ubasan sa katiwala niya, 'Tawagin mo ang mga manggagawa at ibigay mo na ang kabayaran sa trabaho nila. Simulan mo mula sa pinaka-huli hanggang sa pinaka-una.
[20:9] Kaya't paglapit ng mga pang alas singko ng hapon, tumanggap ang bawat isa sa kanila ng 500 piso.
[20:10] At paglapit ng mga nauna, akala nila na mas marami silang tatanggapin, pero sila rin ay tumanggap ng tig-500 piso.
[20:11] At nang tumanggap ay nagreklamo sila laban sa pinuno ng sambahayan
[20:12] sabay sabing, 'Itong mga nahuli ay nagtrabaho lang ng isang oras at ginawa niyo silang kapantay lang naming nagdanas ng hirap sa araw at sa initan?'
[20:13] At pagsagot ay sinabi niya sa isa sa kanila, 'Kaibigan, wala akong ginagawang masama sa iyo. Hindi ba't sumangayon ka sa akin sa 500 piso?
[20:14] Kunin mo na ang sa iyo at umalis ka na. Pero gusto kong ibigay sa nahuling ito ang katulad rin ng sa iyo.
[20:15] O hindi ba legal na gawin ko ang anumang gusto ko sa mga bagay na pag-aari ko? Di kaya ang mata mo ay masama dahil mabait ako?'
[20:16] Kaya't ang mga huli ay mauuna, at ang mga una ay mahuhuli. Dahil marami ang mga tinawag, pero kakaunti lang ang mga pinili."
[20:17] At pag-akyat ni Jesus sa Jerusalem ay tinipon Niya ang 12 estudyante palayo sa iba sa gitna ng daan, at sinabi sa kanila,
[20:18] "Pansinin niyo, paakyat na tayo sa Jerusalem at ang Anak ng Tao ay ibibigay sa kamay ng mga pangulong pari at mga dalubhasa sa Biblia, at hahatulan nila Siyang maparusahan ng kamatayan.
[20:19] At ibibigay Siya sa kamay ng mga dayuhan para paglaruan at latiguhin, saka ipapako sa krus. At sa ikatlong araw ay babangon Siya."
[20:20] Sa puntong iyon ay lumapit sa Kanya ang nanay ng mga anak ni Zebedeo kasama ang mga lalaking anak nito na sumasamba at humihingi ng isang bagay mula sa Kanya.
[20:21] At ang sabi Niya rito, "Ano ang gusto mo?" Sinabi nito sa Kanya, "Marapatin Niyo po sanang makaupo ang dalawang anak ko pong ito, isa sa kanan Niyo at isa naman sa kaliwa sa loob ng kaharian Niyo."
[20:22] Pero nang sumagot si Jesus ay sinabi Niya, "Hindi niyo alam ang hinihingi niyo. Kaya niyo bang inuman ang basong malapit Ko nang inuman at mailublob sa paglulublob kung saan Ako inilulublob?" Sinabi nila sa Kanya, "Kaya po namin."
[20:23] At sinabi Niya sa kanila, "Totoong iinuman niyo ang baso Ko, at mailulublob sa paglulublob kung saan Ako inilulublob; pero ang pag-upo niyo sa kanan Ko at sa kaliwa Ko ay hindi sa Akin nakasalalay, bagkus ang mga ito'y para sa mga napaglaanan na ng Ama Ko."
[20:24] At nang marinig ito ng 10, sobra silang nainis doon sa dalawang magkapatid.
[20:25] Pero nang palapitin sila ni Jesus ay sinabi Niya, "Alam niyo naman na ang mga pinuno ng mga dayuhanng bansa ay sapilitang pinasusunod ang mga nasasakupan nila, at ang mga dakila ang siyang naghahari sa kanila.
[20:26] Pero hindi magiging ganito sa inyo, kundi sinuman sa inyo ang gustong maging dakila, dapat siyang maging lingkod niyo.
[20:27] At sinuman sa inyo ang gustong maging pinuno, dapat siyang maging alipin niyo.
[20:28] Kung paano ang Anak ng Tao ay hindi dumating para paglingkuran kundi para maglingkod at ibigay ang sarili Niya bilang pantubos sa nakararami."
[20:29] At pagkalabas nila mula sa Jerico, sumunod sa Kanya ang sangkatutak na tao.
[20:30] At biglang may dalawang bulag na nakaupo sa tabi ng kalsada na nang marinig na si Jesus ay naglalakad roon ay pasigaw na sinabi, "Maawa Kayo sa amin, Panginoon, Anak ni David!"
[20:31] At pinagsabihan sila ng mga tao na manahimik. Pero lalo lang silang sumigaw habang sinasabi, "Maawa kayo sa amin, Panginoon, Anak ni David!"
[20:32] Kaya't napahinto si Jesus, tinawag sila at sinabi, "Ano ba ang gusto niyong gawin Ko para sa inyo?"
[20:33] Sinabi nila sa Kanya, "Panginoon, na mabuksan ang aming mga mata!"
[20:34] At nang maantig ang damdamin ni Jesus, hinipo Niya ang mga mata nila, at biglang nakakitang muli ang kanilang mga mata, at sila'y sumama sa Kanya.
[21:1] At nang malapit na sila sa Jerusalem at nakarating na sa Bethphage malapit sa bundok ng mga Olibo, nagpadala si Jesus sa puntong iyon ng dalawang estudyante.
[21:2] Sabi sa kanila, "Pagpunta niyo sa loob ng baranggay na nasa harapan niyo, matatagpuan niyo rin agad ang isang asnong nakatali at isang bisirong asno na kasama nito. Pag nakalag niyo na ay dalhin niyo ang mga ito sa Akin.
[21:3] At kung may magsabi sa inyo ng anuman, sabihin niyo na may paggagamitan ang Panginoon sa kanila. Agad niya ring isasauli ang mga ito."
[21:4] Kaya't nangyari ang lahat ng ito para matupad ang naipahayag sa pamamagitan ng propeta na nagsasabing,
[21:5] "Sabihin niyo sa babaing anak ni Sion, 'Pagmasdan mo, ang Hari mo ay maamong lumalapit sa iyo at nakasakay sa ibabaw ng isang asno at isang bisirong anak ng asno.'"
[21:6] Kaya't umalis ang mga estudyante, at ginawa ang ayon sa inutos sa kanila ni Jesus.
[21:7] Dinala nila ang asno at ang bisirong asno, saka inilagay sa ibabaw ng mga ito ang mga balabal nila, at naupo Siya sa ibabaw ng mga ito.
[21:8] At ang karamihan ng mga tao ay naglatag ng kanilang mga balabal sa ibabaw ng kalsada, ang iba naman ay pinagpuputol ang mga sanga mula sa mga puno at nilagay ang mga ito sa ibabaw ng kalsada.
[21:9] At ang mga tao na nasa unahan pati ang mga sumusunod ay pasigaw na sinasabi, "Mabuhay ang Anak ni David! Purihin ang paparating sa pangalan ng Panginoon! Mabuhay sa Kataas-taasan!"
[21:10] At pagpasok Niya sa loob ng Jerusalem, nagkagulo ang buong lungsod. Sabi nila, "Sino ba ito?"
[21:11] At sinabi ng mga tao, "Ito ay si Jesus ang propeta na mula sa Nazareth sa Galilee."
[21:12] At pumasok si Jesus sa loob ng templo ng Diyos at pinaalis lahat ng mga nagtitinda at bumibili sa loob ng templo, at tinaob Niya ang mga lamesa ng mga nagpapalit ng pera, pati ang mga upuan ng mga nagtitinda ng mga kalapati.
[21:13] At sinabi Niya sa kanila, "Ito ang nakasulat, 'Ang bahay Ko ay tatawaging bahay-panalanginan,' pero ginawa niyo itong lungga ng mga mandarambong!"
[21:14] At lumapit sa kanya ang mga bulag at mga pilay sa loob ng templo at pinagaling Niya sila.
[21:15] Pero nang makita ng mga pangulong pari at ng mga dalubhasa sa Biblia ang mga himala na Kanyang ginawa at ang mga batang nagsisigawan sa loob ng templo, at nagsasabing, "Mabuhay ang Anak ni David," nainis sila
[21:16] at sinabi sa Kanya, "Naririnig Mo ba ang sinasabi ng mga ito?" At ang sabi ni Jesus sa kanila, "Oo naman. Hindi niyo ba kailanman nabasa na mula sa bibig ng mga bata at mga pasusuhin ay ginawa Mong sakdal ang papuri?"
[21:17] At nang iwanan sila ay nagpunta Siya sa labas ng lungsod papunta ng Bethany, at nagpalipas roon ng gabi.
[21:18] At kinaumagahan, pagbalik Niya sa loob ng lungsod, nagutom Siya.
[21:19] At pagkakita sa isang puno ng igos sa tabi ng daan, lumakad Siya papunta rito pero wala ritong natagpuan kundi mga dahon lamang. At sinabi Niya rito, "Hindi ka na kailanman magkaka bunga." At biglang natuyo ang puno ng igos.
[21:20] At nagtaka ang mga estudyante nang masaksihan ito. Sabi nila, "Paanong biglang natuyo ang puno ng igos?"
[21:21] Sumagot si Jesus at sinabi sa kanila, "Sinasabi Ko sa inyo ang totoo, kung mayroon kayong pananalig at hindi nag-aalinlangan, hindi lang itong sa puno ng igos ang magagawa niyo. Sa halip, kahit pa sabihin niyo sa bundok na ito, 'Matanggal ka at mapunta sa gitna ng dagat,' mangyayari iyon.
[21:22] At lahat ng bagay ay tatanggapin niyo, kapag nananalig kayo at hiniling niyo sa pamamagitan ng panalangin."
[21:23] At pagdating Niya sa loob ng Templo, habang nagtuturo Siya, lumapit sa Kanya ang mga pangulong pari at ang mga matatandang pinuno ng bayan na nagsabing, "Sa kaninong kapangyarihan Mo ginagawa ang mga ito? At sino ang nagbigay sa iyo ng kapangyarihang ito?"
[21:24] At pagsagot ni Jesus ay sinabi sa kanila, "Tatanungin Ko rin kayo tungkol sa isang paksa na kung sasabihin niyo sa Akin, sasabihin Ko rin sa inyo sa kaninong kapangyarihan Ko ginagawa ang mga ito.
[21:25] Ang paglulublob ni Juan, mula ito saan? Mula sa langit o mula sa mga tao?" Pero nagdiskusyon ang mga ito sa kani-kanilang mga sarili na nagsasabi, "Kung sasabihin nating mula sa langit, sasabihin naman Niya sa atin, 'Kung gayon, anung dahilan bakit hindi niyo siya pinaniwalaan?'
[21:26] Pero kung sasabihin naman natin na mula sa mga tao, takot lang natin sa taong bayan, dahil lahat ay tinuturing si Juan bilang propeta!"
[21:27] At nang sagutin si Jesus ay sinabi nila, "Hindi namin alam." Sinabi rin Niya sa kanila, "Hindi Ko rin sasabihin sa inyo kung kaninong kapangyarihan ginagawa Ko ang mga bagay na ito.
[21:28] Pero ano sa palagay niyo sa isang taong may dalawang anak na paglapit sa una ay sinabi, 'Anak, umalis ka ngayong araw at magtrabaho ka roon sa ubasan ko.'
[21:29] Pero nang sumagot ito ay sinabi, 'Ayoko.' Pero pagkatapos magsisi, nagpunta ito.
[21:30] At paglapit sa pangalawa ay gayun din ang sinabi niya. At nang sumagot ito ay sinabi, 'Punta po ko, Panginoon!' Pero hindi ito nagpunta.
[21:31] Alin sa dalawa ang tumupad sa kagustuhan ng Ama?" Sinabi nila sa Kanya, "Ang nauna po." Sabi sa kanila ni Jesus, "Sinasabi Ko sa inyo ang totoo na ang mga kolektor ng buwis at ang mga puta ay mauuna pa sa inyong makapasok sa loob ng Kaharian ng Diyos.
[21:32] Dahil dumating sa inyo si Juan sa pamamagitan ng landas ng katuwiran, at hindi niyo siya pinaniwalaan, pero ang mga kolektor ng buwis at ang mga puta ay naniwala sa kanya. Pero pagkatapos niyong masaksihan ito ay di pa rin kayo nagbago ng isip para paniwalaan siya.
[21:33] Makinig kayo sa isa pang talinghaga. May isang tao na siyang pinuno ng sambahayan na nagtanim ng ubasan. Pagkatapos ay naglagay siya rito ng bakod, saka naghukay ng pigaan ng ubas sa gitna nito. Nagtayo rin siya ng tore at pinagkatiwala ito sa mga magtatanim, sabay alis ng bansa.
[21:34] At nang papalapit na ang tamang panahon para anihin ang mga bunga, nagpadala siya ng mga alipin niya papunta sa mga magtatanim para kunin ang mga ani niya.
[21:35] At nang patuluyin ng mga magtatanim ang mga alipin niya, inupakan nila ang isa, ang isa naman ay pinatay nila, at ang isa ay pinagbabato.
[21:36] Muli siyang nagpadala ng iba pang mga alipin, mas marami pa sa nauna, at parehas rin ang ginawa ng mga ito sa kanila.
[21:37] At sa bandang huli ay pinadala niya sa kanila ang anak niya na nagsabing, 'Mahihiya sila sa anak ko.'
[21:38] Pero ng makita ng mga magtatanim ang anak, sinabi nila sa kanilang mga sarili, 'Ito ang siyang tagapagmana. Halikayo! Patayin natin siya nang sa gayun ay mapasa atin ang mana niya.'
[21:39] At pagkadakip sa kanya ay kanilang siyang itinaboy sa labas ng ubasan saka nila pinatay.
[21:40] Kaya naman, pag dumating na ang may-ari ng ubasan, ano kaya ang gagawin niya sa mga magtatanim na iyon?"
[21:41] Sabi nila sa Kanya, "Walang pakundangan niyang papatayin ang mga salbahing iyon, at ipagkakaloob niya ang ubasan sa ibang magtatanim na magbabalik sa kanya ng mga bunga pagdating ng kapanahunan ng mga ito."
[21:42] Sabi sa kanila ni Jesus, "Hindi niyo ba kailanman nabasa ang nakapaloob sa Biblia, 'Ang batong tinapon ng mga nagtatayo ng gusali, ito ang Siyang naging pangunahing panulukan. Ito ay nagmula sa Panginoon, at ito'y kahanga-hanga sa ating paningin!'
[21:43] Dahil dito sinasabi Ko sa inyo na kukunin mula sa inyo ang Kaharian ng Diyos, at ipagkakaloob sa dayuhang bansa na magbibigay ng mga bunga nito.
[21:44] At ang mahulog sa ibabaw ng batong ito ay magkakadurog-durog, at mapupulbos ang sinumang mabagsakan nito sa ibabaw."
[21:45] At nang marining ng mga pangulong pari at ng mga Pariseo ang mga talinghaga Niya, naunawaan nila na nagsasalita Siya patungkol sa kanila.
[21:46] Pero nang tangkain nilang dakipin Siya, natakot sila sa taong bayan dahil tinuturing nila Siya bilang isang propeta.
[22:1] At pagsagot ni Jesus muli Siyang nagsalita sa kanila sa pamamagitan ng talinghaga na nagsabing,
[22:2] "Ang Kaharian ng Kalangitan ay tulad sa isang taong hari na naghanda ng isang kasalan para sa anak niyang lalake.
[22:3] At nagpadala siya ng mga alipin niya para tawagin ang mga naimbitahan doon sa kasalan, pero hindi nila gustong pumunta.
[22:4] Muli pa siyang nagpadala ng iba pang mga alipin at nagbilin, 'Sabihin niyo sa mga imbitado, Tignan niyo, hinanda ko na ang kakainin natin: kinatay na ang mga baka at ang mga pinatabang hayop ko at lahat ng bagay ay handa na. Tara na, punta na kayo dito sa kasalan!'
[22:5] Pero matapos nilang baliwalain iyon ay nag-alisan na sila, ang isa'y nagpunta sa kanyang bukid, ang isa nama'y doon sa tindahan niya.
[22:6] Ang naiwan nama'y sinunggaban ang mga alipin niya, binastos sila, at saka pinatay.
[22:7] At nang marinig iyon ng hari, nagalit siya. Matapos ipadala ang mga sundalo niya, nilupig niya ang mga mamamatay taong iyon, at sinilaban ang lungsod nila.
[22:8] Tapos sinabi niya sa mga alipin niya, 'Totoong ang kasalan ay handa na, pero ang mga naimbitahan ay hindi karapat-dapat.
[22:9] Kaya't pumunta kayo sa gitna ng hangganan ng mga malalaking kalsada at imbitahan niyong pumunta sa kasalan gaano man karaming makita niyo.'
[22:10] At nang pumunta ang mga alipin na ito sa gitna ng mga malalaking kalsada, dinala nila ang lahat ng nakita nila gaano man karami, ang masasama pati na rin ang mabubuti, kaya't napuno ng mga bisita ang kasalan.
[22:11] At nang dumating ang hari para tignan ang mga panauhin, nakita niya roon ang isang taong hindi nagsuot ng damit pangkasal.
[22:12] Kaya't sinabi niya rito, 'Kaibigan, paano ka nakapasok dito nang hindi man lang nakadamit pangkasal?' At hindi na ito makasagot.
[22:13] Pagkatapos ay sinabi ng hari sa mga lingkod, 'Pag natalian na ang mga paa at mga kamay niya, kunin niyo siya, at itapon niyo sa gitna ng kadiliman sa labas. Magkakaroon doon ng iyakan at ng pagngangalit ng ngipin.
[22:14] Dahil marami ang mga tinawag, pero kakaunti ang mga pinili."
[22:15] Matapos umalis ng mga Pariseo, nagsagawa sila ng pagpupulong kung paano nila Siya mahuhuli sa Kanyang pagsasalita.
[22:16] At nagpadala sila sa Kanya ng mga estudyante nila kasama ang mga opisyal ni Herodes. Sabi nila, "Guro, alam po namin na totoo po Kayo at nagtuturo sa paraan ng Diyos sa pamamagitan ng katotohanan, at wala Kayong pakialam kanino man, dahil di Kayo tumitingin sa panlabas na katangian ng mga tao.
[22:17] Kaya naman, sabihin Niyo po sa amin, kung ano sa palagay Niyo, naaayon ba sa Batas na magbigay ng buwis sa Emperador o hindi?
[22:18] Pero nang malaman ni Jesus ang kasamaan nila, sinabi Niya, "Mga mapagbalatkayo, bakit niyo Ako sinusubukan?
[22:19] Ipakita niyo sa Akin ang pambayad ng buwis." At nag-abot sila sa Kanya ng 500 piso.
[22:20] At sinabi Niya sa kanila, "Kaninong larawan at titulo ang nakalagay dito?"
[22:21] Sinabi nila sa Kanya, "Sa Emperador." Pagkatapos ay sinabi Niya sa kanila, "Ibalik niyo sa Emperador, kung ganoon, ang mga bagay na para sa Emperador, at ang sa Diyos iyong mga bagay na para sa Diyos."
[22:22] At namangha sila nang marinig, pagkatapos ay iniwan nila Siya't umalis.
[22:23] Nang araw na iyon, pinuntahan Siya ng mga Saduseo na nagsasabi na hindi magbabangon ang mga patay. Tinanong rin nila Siya
[22:24] na nagsabing, "Guro, sinabi ni Moises na kung may isang mamatay na walang anak, pakakasalan ng kapatid niya ang asawa niya at siyang magtataguyod ng binhi para sa kapatid niya.
[22:25] Mayroon ring kasama namin na pito pang lalaking kapatid; pero namatay ang unang kinasal na walang binhi, kaya't iniwan niya ang kanyang asawa sa kapatid niya.
[22:26] Ganito rin ang nangyari sa pangalawa, pati na sa pangatlo hanggang sa ikapito.
[22:27] At pagkatapos ng lahat ng ito, namatay rin ang asawang babae.
[22:28] Samakatuwid, sa panahon ng pagbabangon ng mga patay, sino kaya mula roon sa pito ang mapapangasawa niya, dahil siya'y napasa kanilang lahat?"
[22:29] At nang sumagot si Jesus ay sinabi Niya sa kanila, "Nagkakamali kayo, dahil hindi niyo nauunawaan ang Biblia ni ang kapangyarihan ng Diyos.
[22:30] Dahil sa panahon ng pagbangon ng mga patay, hindi na sila ikakasal ni ibibigay para makasal, pero magiging tulad na sila sa mga anghel ng Diyos sa langit.
[22:31] At tungkol naman sa pagbangon ng mga patay, hindi niyo ba nabasa ang pinahayag sa inyo sa ilalim ng Diyos na sinasabi,
[22:32] 'Ako ang Diyos ni Abraham, at ang Diyos ni Isaac, at ang Diyos ni Jacob?' Ang Diyos ay hindi Diyos ng mga patay, kundi ng mga nabubuhay."
[22:33] At nang marinig ito ng mga tao, namangha sila tungkol sa doktrina Niya.
[22:34] Pero nang marinig ng mga Pariseo na napatahimik Niya ang mga Saduseo, nagpulong sila tungkol sa bagay na ito.
[22:35] Pagkatapos, nagtanong ang isa sa kanila, isang abugado, para subukin Siya. At sinabi nito,
[22:36] "Guro, aling utos na nasa Batas ang dakila?"
[22:37] At sinabi ni Jesus sa kanya, "Mamahalin mo ang Panginoon mong Diyos ng buong puso mo, at ng buong kaluluwa mo, at ng buong kaisipan mo.
[22:38] Ito ang siyang una at dakilang utos.
[22:39] At ang pangalawa ay tulad nito, 'Mamahalin mo ang kapwa mo gaya ng sarili mo.'
[22:40] Sa dalawang utos na ito nakatali ang kabuuang Batas, at ang mga Propeta.
[22:41] Pero habang nagkakatipon ang mga Pariseo, tinanong sila ni Jesus
[22:42] na nagsabing, "Ano ang masasabi niyo tungkol sa Kristo? Kanino ba Siyang anak?" Sabi nila sa Kanya, "Kay David."
[22:43] Sinabi Niya sa kanila, "Kung gayon, paanong nangyari na tinatawag Siya ni David na 'Panginoon' sa pamamagitan ng Espiritu na nagsabing,
[22:44] 'Sinabi ng Panginoon sa Panginoon ko, Umupo Ka sa kanan Ko hanggang sa gawin Kong apakan ng mga paa Mo ang mga kalaban Mo.'
[22:45] Kaya't kung tinatawag Siyang 'Panginoon' ni David, paano Siya nito magiging anak?"
[22:46] Pero walang nakasagot, ni isang salita, sa Kanya, at wala nang kahit isang nagtangkang magtanong sa Kanya mula nang araw na iyon.
[23:1] Kaya't nagsalita si Jesus sa taumbayan at sa mga estudyante Niya
[23:2] na nagsabing, "Ang mga dalubhasa sa Biblia at ang mga Pariseo ang siyang nakaupo sa puwesto ni Moises.
[23:3] Kaya lahat ng bagay na sabihin nila sa inyong gawin, gaano man karami, ay tuparin niyo at sundin. Pero huwag kayong mamuhay batay sa mga gawain nila, dahil nag-uutos sila pero hindi nila iyon ginagawa.
[23:4] Dahil nagtatali sila ng mga mabibigat na dalahin na napakahirap bitbitin tapos ay inilalagay nila sa ibabaw ng balikat ng mga tao, pero kahit na daliri man lang nila ay wala silang intensyong galawin ang mga ito.
[23:5] At lahat ng mga aksyon nila ay ginagawa nila para makita ito ng mga tao. Ginagawa rin nilang malapad ang kanilang mga anting-anting at pinalalapad nila ang mga laylayan ng mga damit nila,
[23:6] At bukod pa dyan, gustong-gusto nila ang mga mahahalagang puwesto sa gitna ng mga handaan at ang mga pangunahing mga upuan sa loob ng mga simbahan,
[23:7] at saka ang mga pagpapakilala sa kanila sa gitna ng mga malalaking pagtitipon, at kapag tinatawag sila ng mga taong, 'Dakilang guro, dakilang guro!'
[23:8] Pero huwag kayong papatawag na 'Dakilang Guro' dahil iisa ang inyong tagapagturo, ang Kristo, at lahat kayo ay magkakapatid.
[23:9] At huwag niyo tatawaging Ama ang sinuman sa inyo sa ibabaw ng lupa, dahil ang Ama niyo ay nag-iisa - Siya na nasa kalangitan.
[23:10] Ni huwag kayong patawag na mga tagapagturo dahil nag-iisa ang inyong guro, ang Kristo.
[23:11] Pero ang mas dakila sa inyo ang siyang magiging lingkod niyo.
[23:12] Bukod pa rito, sinuman ang magtataas ng kanyang sarili ay ibababa, at sinuman ang magbababa sa kanyang sarili ay itataas.
[23:13] Lagot kayong mga dalubhasa sa Biblia at mga Pariseo, mga mapagbalatkayo! Anupat kinakandaduhan niyo ang Kaharian ng Kalangitan sa paningin ng mga tao. Dahil kayo mismo ay hindi makapasok, hindi niyo rin hinahayaang makapasok ang mga pumapasok dito.
[23:14] Pero lagot kayong mga dalubhasa sa Biblia at mga Pariseo, mga mapagbalatkayo! Dahil nilalamon niyo ang bahay ng mga biyuda, at sa inyong pagpapanggap ay nananalangin ng pagkahaba-haba. Dahil rito ay tatanggap kayo ng sobra-sobrang kaparusahan.
[23:15] Lagot kayong mga dalubhasa sa Biblia at mga Pariseo, mga mapagbalatkayo! Dahil nagpupunta kayo sa dagat at sa mga disyerto para makagawa ng isang bagong tagasunod. At pag nangyari na ito, ginagawa niyo siyang dalawang patong na mas anak ng demonyo kaysa sa inyo.
[23:16] Lagot kayong mga bulag na taga-akay na nagsasabing, 'Sinumang nangako sa loob ng templo, iyon ay wala lang; pero ang sinumang nangako sa harap ng ginto ng templo ay may pananagutan.'
[23:17] Mga hangal at mga bulag! Dahil ano ba ang mas dakila, ang ginto o ang templo na nagpapabanal sa ginto?
[23:18] At ito pa, 'Ang sinumang nangako sa harap ng altar, iyon ay wala lang; pero ang sinumang nangako sa harap ng handog na nakapatong roon ay may pananagutan.'
[23:19] Mga hangal at mga bulag! Dahil ano ba ang mas dakila, ang handog o ang altar na nagpapabanal sa handog?
[23:20] Kaya't ang mangako sa harap ng altar ay nangangako sa harap nito at sa lahat ng mga nakapatong rito.
[23:21] At ang nangako sa harap ng templo ay nangangako sa harap nito at sa harap ng Nananahan dito.
[23:22] At ang nangako sa langit ay nangangako sa trono ng Diyos at sa nakaupo sa ibabaw nito.
[23:23] Lagot kayong mga dalubhasa sa Biblia at mga Pariseo, mga mapagbalatkayo! Sa dahilang nagbabayad kayo ng mga ikapo ng minta, pati ng anis, at ng komino, pero pinabayaan niyo naman ang mas matitimbang na bagay sa Batas: ang katarungan, at ang kahabagan, at ang pananalig. Kinakailangang magawa ang mga ito nang di rin pinababayaan ang mga nauna.
[23:24] Mga bulag na taga-akay na nagsasala ng niknik mula sa inumin, pero lumulunok naman ng kamelyo!
[23:25] Lagot kayong mga dalubhasa sa Biblia at mga Pariseo, mga mapagbalatkayo! Sa dahilang nililinis niyo ang labas ng baso at ng pinggan, pero sa kaloob-looban, punung-puno ang mga ito ng pagnanakaw at kawalang disiplina.
[23:26] Pariseong bulag, linisin mo muna ang loob ng baso at ng pinggan para maging malinis rin ang labas ng mga ito.
[23:27] Lagot kayong mga dalubhasa sa Biblia at mga Pariseo, mga mapagbalatkayo! Dahil para kayong mga pinaputing nitso na talaga namang nagniningning ang panlabas na kagandahan, pero sa loob nito ay puro mga kalansay ng namatay, at lahat na ng klase ng karumihan.
[23:28] Katulad niyo rin, sa panlabas ay talaga namang nagpapakita sa mga tao na matutuwid, pero sa kalooban ay punong-puno kayo ng pagkukunwari at kawalang respeto sa Batas ng Diyos.
[23:29] Lagot kayong mga dalubhasa sa Biblia at mga Pariseo! Mga mapagbalatkayo! Sa dahilang nagpapatayo kayo ng mga puntod ng mga propeta at pinagaganda niyo pa ang nitso ng mga matutuwid
[23:30] tapos sinasabi niyo, 'Kung kami lang ay nabuhay noong panahon ng mga ninuno namin, hindi kami malamang na kasali sa kanila sa pagpapadanak sa dugo ng mga propeta.'
[23:31] Sa ganitong paraan, pinatutunayan niyo sa inyong mga sarili na mga anak kayo ng mga pumatay sa mga propeta!
[23:32] Kaya't kayo, punuin niyo na ang hangganan ng kasamaan ng mga ama niyo!
[23:33] Mga ahas, mga anak ng ulupong! Paano kayo makakatakas mula sa parusa ng impiyerno?
[23:34] Dahil nga rito, tignan mo, pinadadala Ko sa inyo ang mga propeta, pati na ang mga marurunong at mga mangangaral, pero papatayin niyo ang ilan sa kanila, at ipapako sa krus, at ang ilan sa kanila ay hahambalusin niyo sa loob ng mga simbahan niyo at uusigin niyo sa kada lungsod.
[23:35] Nang sa gayon ay mapunta sa inyo ang lahat ng dugong matuwid na nabubuhos sa ibabaw ng daigdig, mula sa dugo ni Abel na matuwid hanggang sa dugo ni Zacarias na anak ni Barakias na pinaslang niyo sa pagitan ng templo at ng altar.
[23:36] Sinasabi Ko sa inyo ang totoo, lahat ng parusa para sa mga iyon ay ipapataw sa henerasyong ito.
[23:37] Jerusalem, Jerusalem! Ang namamaslang ng mga propeta at nambabato sa mga pinadala sa kanya! Gaano kadalas Kong ginusto na pagsama-samahin ang mga anak mo kung paanong pinagsasama ng inahing manok ang mga sisiw nito sa ilalim ng kanyang mga pakpak, pero ayaw mo!
[23:38] Tignan mo, iiwan sa iyo ang bahay mo na walang kalaman-laman.
[23:39] Dahil sinasabi Ko sa inyo, hinding hindi niyo nako makikita mula ngayon hanggang sa sabihin niyo, 'Purihin ang dumarating sa pangalan ng Panginoon!'"
[24:1] At paglabas ni Jesus ay umalis na Siya palayo sa templo, pero lumapit sa kanya ang mga estudyante Niya para ipakita sa Kanya ang pagkakayari sa templo.
[24:2] Pero sinabi ni Jesus sa kanila, "Di ba't nakikita niyo ang lahat ng ito? Sinasabi Ko sa inyo ang totoo, sigurado na walang maiiwan ditong bato sa ibabaw ng isa pang bato na hinding-hindi ibabagsak."
[24:3] At habang Siya'y nakaupo sa taas ng Bundok ng mga Olibo, lumapit sa Kanya ang mga estudyante na lingid sa iba sabay sabi, "Sabihin Niyo po sa amin kung kailan mangyayari ang mga bagay na ito, at ano po ang senyales ng pagbabalik Niyo pati na ang pagtatapos ng panahon."
[24:4] At pagsagot ni Jesus ay sinabi sa kanila, "Paganahin niyo ang inyong mga pang-unawa para di kayo maloko ninuman.
[24:5] Dahil maraming darating gamit ang pangalan Ko na magsasabi, 'Ako ang Kristo,' at marami silang maloloko.
[24:6] Mangyayari din na maririnig niyo ang tungkol sa mga digmaan, at bali-balita ng mga digmaan. Sikapin niyo na di kayo matakot dahil kailangang mangyari ang lahat ng ito, pero hindi pa iyon ang wakas.
[24:7] Dahil may bansang maninindigan laban sa bansa, at kaharian laban sa kaharian; at magkakaroon ng mga taggutom, at mga peste, pati na mga lindol sa iba't ibang lugar.
[24:8] Pero lahat ng mga ito ay simula palang ng mga kahirapan.
[24:9] Tapos ay dadakipin nila kayo para pahirapan, at papatayin nila kayo. Kakamuhian rin kayo ng lahat ng mga bansa dahil sa pangalan Ko.
[24:10] At sa puntong iyon, marami ang babaliktad at ipagkakanulo ang isa't isa, at mamumuhi sa isa't isa.
[24:11] At maraming pekeng propeta ang magsusulputan, at ililigaw nila ang marami.
[24:12] At dahil sa paglaganap ng kasamaan, lalamig ang pag-ibig ng marami.
[24:13] Pero ang manatili hanggang sa katapusan, ito ang maliligtas.
[24:14] At ipoproklama ang Masayang Balitang ito ng Kaharian sa buong mundo bilang patotoo sa lahat ng mga bansa, at pagkatapos nito ay darating na ang wakas.
[24:15] Kaya't kapag nakita niyo na ang Kasuklam-suklam ng Pananalanta, na ipinahayag sa pamamagitan ni propetang Daniel, na nakatayo sa gitna ng Banal na Lugar (unawain ng bumabasa),
[24:16] Sa puntong iyon, dapat na lumikas papunta sa kabundukan ang mga nasa Judea.
[24:17] Huwag nang bumaba ang nasa ibabaw ng bubungan para kunin ang anumang mula sa bahay niya.
[24:18] At huwag nang umuwi pabalik ang nasa bukid para kunin ang kanyang mga damit.
[24:19] Pero kawawa ang mga nagdadalang-tao at ang mga nagpapasuso sa gitna ng mga panahong iyon.
[24:20] Kaya't manalangin kayo na di mangyari ang paglikas niyo sa panahon ng taglamig o sa Araw ng Pamamahinga:
[24:21] Dahil magkakaroon sa panahong iyon ng matinding kahirapan na di pa nangyari mula ng magsimula ang daigdig hanggang ngayon, ni hinding-hindi na mangyayari pa.
[24:22] At kung hindi pinaigsi ang mga araw na iyon, baka wala ni isang laman ang maligtas. Pero alang-alang sa mga pinili, paiigsiin ang mga araw na iyon.
[24:23] Sa mga panahong iyon, kung may magsabi sa inyo, 'Tignan mo, nandito ang Kristo!' o, 'Nandoon!' huwag kayong maniwala.
[24:24] Dahil magsusulputan ang mga pekeng Kristo, at mga pekeng propeta, at magpapakita ng mga dakilang tanda at himala para sa ganoon ay tangayin, kung pwede nga, pati na ang mga pinili.
[24:25] Tignan niyo, sinabi Ko na sa inyo bago pa mangyari!
[24:26] Kaya't kung sabihin nila sa inyo, "Tignan mo, nandoon Siya sa liblib na lugar!' Huwag kayong pupunta o 'Tignan mo, nandoon sa mga tagong kuwarto,' huwag kayong maniwala.
[24:27] Dahil kung paano ang kidlat ay lumilitaw galing sa silangan at nakikita hanggang sa kanluran, ganoon rin naman ang magiging pagdating ng Anak ng Tao.
[24:28] Dahil kung nasaan may nabubulok na bangkay, doon magkukumpulan ang mga agila.
[24:29] Pero agad-agad pagkatapos ng matinding kalamidad, sa mga araw na iyon, ang araw ay magdidilim at di na magbibigay ng kanyang liwanag ang buwan, at malalaglag ang mga bituwin mula sa langit, at ang mga kapangyarihan ng kalangitan ay mayayanig.
[24:30] At pagkatapos ay makikita ang senyales ng Anak ng Tao sa gitna ng langit, at pagkatapos ay mag-iiyakan ang lahat ng bansa sa kalupaan, at makikita nila ang Anak ng Taong dumarating sakay ng kaulapan ng langit ng may kapangyarihan at matinding kaluwalhatian.
[24:31] At ipadadala Niya ang mga anghel Niya kasabay ng malakas na tunog ng trumpeta, at titipunin nila ang mga pinili Niya mula sa apat na direksyon ng hangin, mula sa pinakarurok ng kalangitan hanggang sa kasulok-sulukan ng mga ito.
[24:32] Ngayon, matuto kayo mula sa talinghaga ng puno ng igos. Kapag ang sanga nito ay naging malambot na at sumisibol na ang mga dahon, alam niyo na malapit na ang tag-araw.
[24:33] Gayun din naman kayo, kapag nakita niyo na ang lahat ng ito, alam niyong ito'y malapit na, nasa tabi lang ng mga pinto.
[24:34] Sinasabi Ko sa inyo ang totoo, hinding-hindi lilipas ang henerasyong iyon hanggang sa lahat ng bagay na ito ay mangyari.
[24:35] Maglalaho ang langit at ang daigdig, pero hinding-hindi maglalaho ang mga salita Ko.
[24:36] Pero walang nakakaalam kung anung araw at kung anung oras iyon, kahit na ang mga anghel sa kalangitan, kundi ang Ama Ko lang.
[24:37] Pero tulad sa panahon ni Noe, gayun din naman ang mangyayari sa pagdating ng Anak ng Tao.
[24:38] Dahil tulad sa nangyari sa kalagitnaan ng mga araw bago ang delubyo, may nagkakainan, at nag-iinuman, may nagpapakasal at ipinapakasal, hanggang sa araw na pumasok si Noe sa loob ng Arko,
[24:39] at wala silang kaalam-alam hangggang sa dumating na ang delubyo at tinanggay silang lahat. Ganito rin ang mangyayari sa pagdating ng Anak ng Tao.
[24:40] Mangyayari sa panahong iyon na may dalawang nasa gitna ng bukid, ang isa'y kukunin at ang isa naman ay maiiwan.
[24:41] Dalawang babae ang nagtatrabaho sa loob ng gilingan, kukunin ang isa at iiwan ang isa,
[24:42] Kaya naman, magbantay kayo dahil hindi niyo alam kung anung oras ang Panginoon niyo darating.
[24:43] Pero unawain niyo ito, na kung alam lang ng pinuno ng tahanan kung anung oras sa gabi sumasalakay ang magnanakaw, di sana'y nagbantay siya at hindi sana nahayaang mapasok ang bahay niya.
[24:44] Dahil dito, maging handa rin kayo, dahil darating ang Anak ng Tao sa oras na hindi niyo inaasahan.
[24:45] Sino ngayon ang siyang matapat at matalinong alipin na inatasan ng panginoon niyang mamuno sa sambahayan niya, para bigyan ang mga ito ng pagkain sa takdang panahon?
[24:46] Mapalad ang aliping iyon na pagdating ng Panginoon niya ay makita siyang ginagawa ito.
[24:47] Sinasabi Ko sa inyo ang totoo na ipagkakatiwala niya rito ang lahat ng mga ari-arian niya.
[24:48] Kung sakaling masama ang aliping ito at sabihin niya sa loob ng puso niya, "Matatagalan pa ang pagdating ng panginoon ko,
[24:49] at simulan niyang abusuhin ang kapwa alipin, tapos ay kumain at makipag-inuman kasama ng mga lasinggero,
[24:50] darating ang panginoon ng aliping ito sa araw na hindi niya inaasahan, at sa oras na wala siyang kamalay-malay.
[24:51] Pagkatapos ay hahatiin siya nito sa gitna at ibibigay sa kanya ang nararapat sa kanya kasama ng mga aktor. Doo'y magkakaroon ng iyakan at ng pagngangalit ng mga ngipin.
[25:1] Kaya naman, maitutulad ang Kaharian ng Kalangitan sa 10 birheng babae na pagkakuha sa kanilang ilawan ay umalis para salubungin ang lalaking ikinakasal.
[25:2] Pero lima sa kanila ay matalino at ang lima naman ay mangmang.
[25:3] Pagkuha ng mga mangmang sa ilawan nila, hindi sila kumuha ng langis kasama ng mga ito.
[25:4] Pero ang mga matatalino ay naglagay ng langis sa loob ng kanilang mga lalagyan kasama ng mga ilawan nila.
[25:5] At sa paghahantay nila sa lalaking ikinakasal, inantok silang lahat at nakatulog.
[25:6] Pero sa kalagitnaan ng gabi ay naglabas ng panawagan, 'Tignan niyo, parating na ang lalaking ikinakasal! Lumakad kayo para salubungin siya.'
[25:7] Kaya't bumangon ang lahat ng birheng iyon, at inayos na nila ang mga ilawan nila.
[25:8] Pero sinabi ng mga mangmang sa mga matatalino, 'Bigyan niyo naman kami mula sa inyong langis, aandap-andap na kasi ang ilawan namin!'
[25:9] Pero pagsagot ng mga matatalino ay sinabi nila, 'Baka hindi na ito magkasya sa amin at sa inyo. Kaya mas magandang puntahan niyo na lang yung mga nagtitinda at bumili kayo ng para sa inyo.'
[25:10] Pero habang papaalis sila para bumili, dumating ang lalaking ikinakasal at pumasok kasama niya iyong mga nag-aabang sa loob ng lugar ng kasalan. At sinara na ang pinto.
[25:11] At pagkatapos ay dumating na rin ang iba pang mga birheng babae na nagsabing, 'Panginoon, panginoon, pagbuksan niyo po kami!'
[25:12] Pero pagkasagot ay sinabi niya, 'Sinasabi ko sa inyo ang totoo, hindi ko kayo kilala.'
[25:13] Kaya naman, maging handa kayo lagi dahil hindi niyo alam ang araw ni ang oras kung kailan darating ang Anak ng Tao.
[25:14] Dahil tulad sa isang taong nangingibang-bansa na tinawag ang kanyang mga alipin at ipinagkatiwala sa kanila ang mga ari-arian niya.
[25:15] At ibinigay niya sa isa ang 15 milyong piso, at sa isa naman ay 6 na milyon, at sa isa ay 3 milyon, bawat isa ayon sa kani-kanyang kakayanan. At agad siyang umalis ng bansa.
[25:16] Pagkatapos umalis, ang nakatanggap ng 15 milyong piso ay ginamit ang mga iyon para kumita, kaya't nagkaroon pa siya ng karagdagang 15 milyong piso.
[25:17] Ganito rin naman ang ginawa ng taong nakatanggap ng 6 na milyon, siya rin ay kumita ng 6 na milyon pa.
[25:18] Pero ang nakatanggap ng 3 milyon, pag-alis ay naghukay sa ilalim ng lupa, at doon tinago ang pera ng panginoon niya.
[25:19] At paglipas ng mahabang panahon, dumating ang panginoon ng mga aliping iyon, at kinausap sila tungkol sa pera.
[25:20] At paglapit ng taong tumanggap ng 15 milyong piso, dinala niya iyong karagdagang 15 milyong piso sabay sabi, 'Panginoon, 15 milyong piso po ang binigay niyo sa akin. Tignan niyo po, nagkaroon pa ko ng 15 milyong piso bukod pa po sa mga ito.'
[25:21] Kaya't sinabi sa kanya ng panginoon niya, 'Magaling, mabuti at matapat na alipin! Naging matapat kang katiwala sa maliliit na bagay, ipapamahala ko ngayon sa iyo ang malalaking bagay. Pumasok ka sa kagalakan ng panginoon mo.'
[25:22] At lumapit rin ang nakatanggap ng 6 na milyong piso sabay sabi, 'Panginoon, binigyan niyo po ako ng 6 na milyong piso. Tignan niyo po, nagkaroon pa ko ng 6 na milyong piso bukod pa dito!'
[25:23] Sinabi sa kanya ng panginoon niya, 'Magaling, mabuti at matapat na alipin! Naging matapat kang katiwala sa maliliit na bagay, ipapamahala ko ngayon sa iyo ang malalaking bagay. Pumasok ka sa kagalakan ng panginoon mo.'
[25:24] At ganun din naman, lumapit ang nakatanggap ng 3 milyon sabay sinabi niya, 'Panginoon, kilala ko po kayo na kayo po'y mabagsik na tao, umaani kung saan kayo hindi nagtanim, at nagtitipon kung saan hindi kayo ang nagpakalat.
[25:25] At dala po ng takot, pag-alis ay tinago ko po ang 3 milyon niyo sa ilalim ng lupa! Tignan niyo po, ito 'yung pag-aari niyo.
[25:26] Pero pagsagot ng panginoon niya ay sinabi sa kanya, 'Masama at tamad na alipin! Alam mo palang umaani ako sa lugar na hindi ko tinamnan, at nagtitipon sa lugar na hindi ako nagpakalat.
[25:27] Dapat lang na inilagay mo ang pera ko sa mga bankero para sa pagbalik ko ay natanggap ko pa sana ang pag-aari ko ng mayroong interes.
[25:28] Kaya't kunin niyo sa kanya ang 3 milyong piso at ibigay niyo ito sa may 30 milyong piso.
[25:29] Dahil ito'y ibibigay sa bawat isang mayroon na para siya'y managana, pero siya na wala, kahit ang bagay na mayroon siya ay kukunin pa mula sa kanya.
[25:30] At itapon niyo ang walang pakinabang na alipin sa gitna ng kadiliman sa labas kung saan magkakaroon ng iyakan at ng pagngangalit ng mga ngipin.
[25:31] Pero pag dumating ang Anak ng Tao sa gitna ng kaningningan Niya, pati ang lahat ng mga banal na anghel na kasama Niya, sa puntong iyon, ay mauupo Siya sa trono ng Kanyang kaluwalhatian.
[25:32] At pagsasama-samahin Niya sa Kanyang harapan ang lahat ng mga bansa, at paghihiwalayin Niya sila mula sa isa't isa gaya ng pastor na hinihiwalay ang mga tupa mula sa mga kambing.
[25:33] At ipupuwesto Niya ang mga tupa sa kanang bahagi Niya, pero ang mga kambing sa kaliwa.
[25:34] Sa puntong iyon, sasabihin ng Hari sa mga nasa kanan Niya, 'Halikayo, ang mga pinagpala ng Ama Ko! Manahin niyo ang Kahariang hinanda para sa inyo mula pa sa pagkakatatag ng sanlibutan.'
[25:35] Dahil nagutom Ako at binigyan niyo Ko ng makakain; nauhaw Ako at pinainom niyo Ako; naging dayuhan Ako at pinatuloy niyo Ako;
[25:36] Hubad, at dinamtan niyo Ako; Nagkasakit Ako, at dinalaw niyo Ako; nasa kulungan Ako, at pinuntahan niyo Ako.'
[25:37] Kaya't sasagutin Siya ng mga matutuwid at sasabihin, 'Panginoon, kailan po namin nakita Kayong nagugutom at aming pinakain? O nauuhaw at aming pinainom?
[25:38] Kailan rin po namin Kayo nakita na isang dayuhan, at aming pinatuloy? O na hubad at aming dinamtan?
[25:39] Kailan rin namin Kayo nakitang may sakit o nasa bilangguan at amin Kayong pinuntahan?
[25:40] At pagsagot ng Hari ay sasabihin sa kanila, 'Sinasabi Ko sa inyo ang totoo, anuman ang ginawa niyo sa isa sa mga abang ito, na mga kapatid Ko, ay ginawa niyo iyon sa Akin.'
[25:41] Pagkatapos ay sasabihin Niya rin sa mga nasa kaliwa, 'Lumayo kayo sa Akin, kayong mga sinumpa, papunta sa apoy na walang hanggan na hinanda para sa Diyablo at sa mga anghel niya!
[25:42] Dahil nagutom Ako at hindi niyo Ko binigyan ng makakain; nauhaw Ako at hindi niyo Ko pinainom;
[25:43] naging dayuhan Ako, at hindi niyo Ko pinatuloy; hubad, at hindi niyo Ko dinamtan; may sakit at nasa bilangguan, pero hindi niyo Ko binisita.
[25:44] Pagkatapos ay sasagot sila sa Kanya, at sasabihin nila, 'Panginoon, kailan po namin Kayo nakitang nagugutom, o nauuhaw, o dayuhan, o hubad, o may sakit, o nasa bilangguan, at hindi namin Kayo pinagsilbihan?'
[25:45] Sa puntong iyon ay sasagutin Niya sila at sasabihing, 'Sinasabi Ko sa inyo ang totoo, anuman ang hindi niyo ginawa sa isa sa mga abang ito ay hindi niyo rin ginawa sa Akin.'
[25:46] At aalis ang mga iyon papunta sa walang hanggang kaparusahan, pero ang mga matutuwid papunta sa walang hanggang Buhay."
[26:1] At nangyari, nang matapos ni Jesus lahat ang mga katuruang ito, sinabi Niya sa mga estudyante Niya,
[26:2] "Alam niyo na paglipas ng dalawang araw ay gaganapin na ang Paskuwa, at ang Anak ng Tao ay ipadadampot para maipako sa krus."
[26:3] Sa puntong iyon ay nagpulong ang mga pangulong pari at ang mga dalubhasa sa Biblia, pati na ang mga punong-lingkod ng bayan doon sa bulwagan ng Pangulong Pari na nagngangalang Caiafas.
[26:4] At sila'y nagplano para hulihin at patayin si Jesus sa pamamagitan ng pandaraya.
[26:5] Pero sinabi nila, "Huwag sa kalagitnaan ng pista para walang kaguluhang mangyari mula sa taong bayan."
[26:6] Pero nang si Jesus ay nasa Bethany, sa loob ng bahay ni Simon na ketongin,
[26:7] lumapit sa Kanya ang isang babae na may dalang mamahaling langis ng alabastro, at binuhos niya iyon sa tuktok ng ulo Niya habang Siya'y nasa hapag-kainan.
[26:8] Pero nang makita ng mga estudyante Niya, nagalit sila sabay sinabing, "Anung dahilan ng pag-aaksayang ito?
[26:9] Dahil magagawa pang ipagbili sa malaking halaga ang langis na iyan, at mapamigay sa mga mahihirap!"
[26:10] Pero nang malaman ito ni Jesus, sinabi Niya sa kanila, "Bakit niyo binibigyan ng problema ang babae, dahil ba gumawa siya ng magandang bagay para sa Akin?
[26:11] Lagi niyo namang kasa-kasama ang mga mahihirap. Pero Ako ay hindi laging nasa inyo.
[26:12] Dahil nang ibuhos niya ang langis na ito sa katawan Ko, hinanda na niya ang para sa libing Ko.
[26:13] Sinasabi Ko sa inyo ang totoo, saan man iproklama ang Masayang Balitang ito sa buong daigdig, babangitin rin ang ginawa niyang ito bilang paggunita sa kanya."
[26:14] Sa puntong iyon, umalis ang isa sa Labindalawa na nagngangalang Judas Iskariote papunta sa mga pangulong pari.
[26:15] Sinabi niya, "Ano ang kaya niyong ibigay sa akin at ipagkakanulo ko Siya sa inyo?" At naglagay sila sa harap niya ng 30 pirasong pilak.
[26:16] At mula sa oras na iyon ay naghanap na siya ng pagkakataon para maipagkanulo Siya.
[26:17] At sa unang araw ng pista ng tinapay na walang lebadura, lumapit ang mga estudyante ni Jesus sa Kanya sabay sabi, "Saan Niyo po gustong ipaghanda namin Kayo para kumain sa Paskuwa?"
[26:18] At ang sabi Niya, "Puntahan niyo sa loob ng lungsod ang isang ito, at sabihin niyo sa kanya, 'Sabi ng guro, palapit na ang oras Ko. Sa inyo Ko gagawin ang Paskuwa kasama ng mga estudyante Ko.'"
[26:19] Kaya't kumilos ang mga estudyante sa paraan na sinabi sa kanila ni Jesus, at hinanda nila ang Paskuwa.
[26:20] At pagsapit ng gabi, naupo Siya sa hapag-kainan kasama ng Labindalawa.
[26:21] At habang kumakain sila ay sinabi Niya, "Sinasabi Ko sa inyo ang totoo na tatraydorin Ako ng isa sa inyo."
[26:22] At sa sobrang dismaya, bawat isa sa kanila ay nagsimulang magsabi sa Kanya, "Ako po ba iyon, Panginoon?"
[26:23] At pagsagot ay sinabi Niya, "Ang kasabay Kong nagsawsaw ng kamay sa loob ng lalagyan ng ulam ang siyang mangtatraydor sa Akin.
[26:24] Ang Anak ng Tao ay talagang papanaw batay sa naisulat tungkol sa Kanya, pero lagot ang taong ito na siyang dahilan para madakip ang Anak ng Tao. Naging mabuti pa sana sa taong ito, kung hindi na siya pinanganak pa!"
[26:25] At sumagot si Judas na magkakanulo sa Kanya. Sinabi nito, "Ako po ba, Guro?" Sinabi Niya sa kanya, "Ikaw ang nagsabi."
[26:26] At habang kumakain sila, kinuha ni Jesus ang tinapay, at matapos pagpalain ay hinati iyon at binigay Niya sa mga estudyante, sabay sinabi, "Kunin niyo. Kainin niyo. Ito ang katawan Ko."
[26:27] At kinuha Niya ang baso, at nagpasalamat. Binigay Niya iyon sa kanila sabay sabi, "Uminom kayong lahat mula rito,
[26:28] dahil ito ang dugo Ko, para sa Bagong Kasunduan, na binubuhos para sa nakararami sa ikapagpapatawad ng mga kasalanan.
[26:29] Pero sinasabi Ko sa inyo na mula ngayon ay hinding hindi na Ko iinom mula rito ng bunga ng ubas hanggang sa araw na iyon, kapag ininom Ko na ito na bagong gawa kasama niyo sa loob ng Kaharian ng Ama Ko."
[26:30] At pagkatapos nilang umawit ng papuri, lumabas na sila papunta sa Bundok ng mga Olibo.
[26:31] Sa puntong iyon ay sinabi ni Jesus sa kanila, "Ngayong gabing ito lahat kayo ay madadapa dahil sa Akin. Naisulat kasi, 'Patutumbahin ko ang pastor, at magsisikalat ang mga tupa ng kawan.'
[26:32] Pero pagkatapos Kong bumangon, mauuna Ako sa inyo papunta ng Galilee."
[26:33] Sumagot si Pedro at sinabi sa Kanya, "Kung lahat man ay madapa dahil sa Inyo, hindi ako kailanman madadapa!"
[26:34] Sinabi sa kanya ni Jesus, "Sinasabi Ko sa iyo ang totoo na ngayong gabing ito, bago tumilaok ang manok, ay tatlong beses mo Kong itatatwa."
[26:35] Sinabi sa kanya ni Pedro, "Kahit pa kailanganin akong mamatay kasama Niyo, hinding hindi ko po Kayo itatatwa!" Ganoon rin ang sinabi ng lahat ng mga estudyante.
[26:36] Pagkatapos ay kasama nilang pumunta si Jesus sa lugar na kung tawagi'y Getsemane, at sinabi Niya sa mga estudyante, "Umupo kayo rito, habang Ako naman ay magpupunta roon para manalangin."
[26:37] Pero nang isama Niya si Pedro at ang dalawang lalaking anak ni Zebedeo, nagsimula Siyang malungkot at mabagabag.
[26:38] Kaya't sinabi Niya sa kanila, "Ang kaluluwa Ko ay napakalungkot na halos ikamatay Ko! Dito muna kayo at magbantay kayo kasama Ko."
[26:39] At pagkalakad ng kaunti, isinubsob Niya ang mukha Niya sa lupa. At habang nananalangin ay sinabi Niya, "Ama Ko, kung maaari lang po na di na dumating sa Akin ang basong ito; pero di po ayon sa kagustuhan Ko kundi ayon sa Inyo!"
[26:40] Pagkatapos ay lumapit Siya papunta sa mga estudyante at nakita silang natutulog. Kaya't sinabi Niya kay Pedro, "Hindi niyo ba kaya sa ganitong paraan, sa loob ng isang oras, na makapagbantay kasama Ko?
[26:41] Manatili kayong gising at manalangin kayo para hindi kayo malagay sa gitna ng tukso. Tunay na handang sumunod ang espiritu pero mahina ang laman."
[26:42] Muli Siyang lumayo sa kanila sa pangalawang beses para manalangin. Sabi Niya, "Ama Ko, kung hindi pwedeng maalis sa Akin ang basong ito maliban sa inumin Ko ito, ang kagustuhan Niyo po ang mangyari!"
[26:43] At pagdating Niya, nadatnan uli silang natutulog dahil sobrang antok na nila.
[26:44] At nang iwanan sila ay muli Siyang lumakad palayo para manalangin sa pangatlong beses na sinasabi ang parehong mga salita.
[26:45] Pagkatapos ay pumunta Siya palapit sa mga estudyante Niya, at sinabi sa kanila, "Hanggang ngayon ba naman ay natutulog pa kayo at nagpapahinga? Tignan niyo, dumating na ang oras, at ang Anak ng Tao ay ipagkakanulo na sa mga kamay ng mga makasalanan.
[26:46] Tumayo na kayo! Alis na tayo. Tignan niyo, palapit na ang magkakanulo sa Akin."
[26:47] At habang nagsasalita pa Siya ay biglang dumating si Judas, isa sa Labindalawa, at kasama niya ang napakaraming tao na may mga patalim at pamalo na galing sa mga pangulong pari at punong-lingkod ng taong bayan.
[26:48] At ang nagkanulo sa Kanya ay binigyan sila ng senyales. Sabi nito, "Sinumang halikan ko, Siya na iyon. Dakipin niyo na Siya."
[26:49] Kaya't agad-agad, paglapit kay Jesus ay sinabi niya, "Magandang gabi sa Inyo, Guro!" sabay halik sa Kanya.
[26:50] Pero sinabi ni Jesus sa kanya, "Kaibigan, ano ang dahilan ng pagdating mo?" Kaya't lumapit sila sabay sunggab kay Jesus, at kinuha nila Siya.
[26:51] At bigla na lang, isa sa mga kasamahan ni Jesus ay inunat ang kamay, sabay bunot sa patalim niya, at tinaga ang alipin ng Pangulong Pari, anupa't natanggal ang taynga nito.
[26:52] Kaya't sinabi ni Jesus sa kanya, "Ibalik mo ang patalim sa loob ng suksukan nito! Dahil lahat ng gumagamit ng patalim ay mapapahamak sa pamamagitan ng patalim.
[26:53] O akala mo ba na hindi ko kaya ngayong humingi ng tulong sa Ama Ko para magpadala Siya sa Akin ng higit pa sa 12 lehiyon ng mga anghel?
[26:54] Kung gayo'y paano matutupad ang nakasulat sa Biblia kung saan dapat na mangyari ang ganito?"
[26:55] Sa loob ng oras ding iyon, sinabi ni Jesus sa sangkatutak na taong naroon, "Nagpunta ba kayo laban sa isang kriminal at nagdala pa kayo ng mga patalim at mga pamalo para kunin Ako? Araw-araw tayong magkasama habang nakaupo Akong nagtuturo sa loob ng templo, pero hindi niyo Ko hinuhuli.
[26:56] Pero nangyari ang lahat ng ito, para matupad ang isinulat ng mga propeta." Sa puntong iyon, iniwan siya ng lahat ng mga estudyante para tumakas.
[26:57] At dinala si Jesus ng mga nanghuli papunta kay Caiafas na Pangulong Pari kung saan nagkatipon ang mga dalubhasa sa Biblia at ang mga punong-lingkod.
[26:58] Pero sinundan Siya ni Pedro sa kalayuan hanggang sa bulwagan ng Pangulong Pari. At nang makapasok sa loob ay umupo siya kasama ng mga gwardia para panoorin ang kahahantungan.
[26:59] At naghanap ng pekeng testimonya laban kay Jesus ang mga pangulong pari, at ang mga punong-lingkod, pati na ang buong hukuman sa layong iligpit Siya;
[26:60] pero wala silang nakita, kahit pa maraming pekeng testigo ang nagpunta, hindi nila makita ang hinahanap nila. At sa bandang huli, may lumapit na dalawang pekeng testigo.
[26:61] Sinabi nila, "Sinabi nito, 'Magagawa kong wasakin ang templo ng Diyos at buoin ito sa loob ng tatlong araw.'"
[26:62] At pagtayo ng Pangulong Pari ay sinabi sa Kanya, "Wala ka bang isasagot? Ano itong mga binibigay nilang testimonya laban sa Iyo?"
[26:63] Pero tumahimik lang si Jesus, kaya't sumagot ang Pangulong Pari at sinabi sa Kanya, "Inuutusan kita sa ilalim ng batas at sa pamamagitan ng Diyos na Buhay na sabihin Mo sa amin kung Ikaw ba talaga ang Kristo, ang Anak ng Diyos!"
[26:64] Sagot sa kanya ni Jesus, "Ikaw na ang nagsabi. Bukod pa dito ay sinasabi Ko sa inyo na mula ngayon ay makikita niyo ang Anak ng Taong nakaupo mula sa kanan ng Makapangyarihan at dumarating sa ibabaw ng kaulapan ng langit!"
[26:65] Kaya't pinunit ng Pangulong Pari ang kasuotan niya sabay sinabing, "Dahil nilapastangan na Niya ang Diyos, bakit pa kailangan nating magkaroon ng testigo? Tignan niyo! Ngayon ay narinig niyo ang panlalapastangan Niya sa Diyos.
[26:66] Ano sa tingin niyo?" At nang sagutin ay sinabi nila, "Nararapat Siyang mamatay!"
[26:67] Sa puntong iyon ay nagpaulan sila ng mga dura papunta sa mukha Niya sabay pinagsusuntok Siya, at ang iba nama'y pinagsasampal Siya
[26:68] habang sinasabing, "Kristo, ipahayag Mo sa amin, sa tulong ng Diyos, ang siyang sumapak sa Iyo!"
[26:69] Samantala, nakaupo lang si Pedro sa labas sa gitna ng bulwagan. At may isang batang babae ang lumapit sa kanya na nagsabing, "Kayo rin ay kasama ni Jesus na Galilenyo!"
[26:70] Pero itinanggi niya sa harapan ng lahat at sinabi, "Hindi ko naiintindihan ang sinasabi mo."
[26:71] Pero pagkaalis niya roon papunta sa tarangkahan, may isa pang nakakita sa kanya at sinabi sa mga naroon, "Kasamahan rin ang isang ito ni Jesus na Nazareno!"
[26:72] At muli niyang itinanggi na may kasama pang panunumpa, "Hindi ko pa nakadaumpalad ang taong iyon."
[26:73] Pero pagkatapos ng ilang sandali, lumapit iyong mga nakatambay roon sabay sinabi kay Pedro, "Talaga ngang kasama ka rin nila, saka dahil halata ka na sa paraan ng pananalita mo."
[26:74] Sa puntong iyon ay nagsimula na siyang magmura at isinumpa niyang, "Hindi ko nga kilala ang taong iyon!" At biglang may tumilaok na manok.
[26:75] At naalala ni Pedro ang salitang sinabi ni Jesus sa kanyang, "Bago tumilaok ang manok, tatlong beses mo Akong itatatwa." At nang makalabas na siya roon ay umuwi siyang humahagulgol sa pag-iyak.
[27:1] At kinaumagahan, nagkaroon ng pagpupulong ang lahat ng pangulong pari at ang mga punong-lingkod ng bayan laban kay Jesus, para ipapatay Siya;
[27:2] kaya't habang nakagapos Siya, dinala at iniharap nila Siya kay Pontio Pilato na gobernador.
[27:3] At nang makita ni Judas na nagkanulo sa Kanya na nahatulan Siyang mamatay, nagsisi ito at ibinalik ang 30 piraso ng pilak sa mga pangulong pari at sa mga punong-lingkod
[27:4] habang sinasabi, "Nagkasala ako! Ipinagkanulo ko ang dugo ng isang inosente!" Pero ang sabi nila, "Ano ang pakialam namin? Pananagutan mo na yan."
[27:5] At nang ihagis ang mga pilak sa loob ng templo ay umalis na siya, at pagkaalis ay nagbigti siya.
[27:6] Pero nang kunin ng mga pangulong pari ang mga pilak ay sinabi nila, "Hindi naaayon sa Batas na isama ang mga ito sa loob ng kabang-yaman ng mga handog sa templo dahil pinambayad ito para pumatay ng tao."
[27:7] At nang makakuha ng desisyon ay ginamit nila ang mga iyon para bilhin ang lote ng magpapalayok para gawing libingan ng mga dayuhan.
[27:8] Kaya naman, tinawag ang loteng iyon na Lupa ng Pamamaslang hanggang sa panahong ito.
[27:9] Kaya't natupad ang sinabi sa pamamagitan ng propeta Jeremias na nagsasabing, "At kinuha ko ang 30 pirasong pilak na halaga ng pagkakapresyo sa kanya, ang tinakdang halaga ng mga anak ni Israel,
[27:10] at iyon ay binigay nila para sa lote ng magpapalayok ayon sa ibinilin sa akin ng Panginoon."
[27:11] At tumayo si Jesus sa harap ng gobernador; at tinanong Siya ng gobernador na nagsabing, "Ikaw ba ang hari ng mga Judio?" At sinabi ni Jesus sa kanya, "Ikaw na ang nagsasabi."
[27:12] Pero nang Siya'y pag-aakusahan ng mga pangulong pari at ng mga punong-lingkod, hindi Siya sumagot.
[27:13] Kaya't sinabi sa Kanya ni Pilato, "Hindi Mo ba naririnig kung gaano karami ang mga sinasabi nila laban sa Iyo?"
[27:14] At hindi Niya sinagot ito ng kahit isa mang salita, kaya naman sobrang nagtaka ang gobernador.
[27:15] Ngayon, ayon sa nakaugalian sa pista, dapat na magpalaya ang gobernador ng isang bilanggo na gusto nila para sa taong bayan.
[27:16] At nang mga panahong iyon ay mayroon silang sikat na bilanggo na nagngangalang Barabbas.
[27:17] Kaya nang magkatipon sila, sinabi sa kanila ni Pilato, "Sino ang gusto niyong palayain ko sa inyo, si Barabbas o si Jesus na kung tawagin ay Kristo?"
[27:18] Dahil alam niya na Siya ay pinadampot nila dahil sa inggit.
[27:19] Pero habang nakaupo siya sa ibabaw ng Luklukan ng Hukuman, pumunta sa kanya ang asawa niya sabay sabi, "Huwag kana nga makialam sa matuwid na taong iyan, dahil ngayong araw ay sobra akong nahirapan sa panaginip ng dahil sa Kanya!"
[27:20] Pero kinumbinsi ng mga pangulong pari at ng mga punong-lingkod ang madla na hilingin nila si Barabbas at patayin si Jesus.
[27:21] At nang sumagot ang gobernador ay sinabi sa kanila, "Sino sa dalawa ang gusto niyong palayain ko sa inyo? At ang sinabi nila, "Si Barabbas!"
[27:22] Sinabi sa kanila ni Pilato, "Ano naman ang gagawin ko kay Jesus na kung tawagin ay Kristo? Sinabi nilang lahat sa kanya, "Ipako siya sa krus!"
[27:23] At sinabi ng gobernador, "Ano namang kasamaan ang nagawa Niya?" Pero lalo lang silang nagsigawan at nagsabing, "Ipako Siya sa krus!"
[27:24] At nang makita ni Pilato na hindi iyon nakatulong kundi ay lalo lang nagkaroon ng kaguluhan, kumuha siya ng tubig sabay naghugas ng mga kamay sa harapan ng madla habang sinasabi, "Wala akong kinalaman sa pagpapadanak sa dugo ng matuwid na taong ito. Kayo ang siyang mananagot!"
[27:25] At nang sumagot ang buong madla ay sinabi nila, "Pananagutan namin at ng mga anak namin ang dugo Niya!"
[27:26] Kaya't pinakawalan niya sa kanila si Barabbas, at matapos niyang ipalatigo si Jesus, dinala na Siya para maipako sa krus.
[27:27] At nang dalhin ng mga pulis ng gobernador si Jesus sa loob ng kampo, nag-umpukan ang buong grupo ng mga pulis sa harapan Niya.
[27:28] At matapos Siyang hubaran ay dinamtan nila Siya ng mapulang balabal.
[27:29] At matapos gumawa ng isang koronang yari sa matitinik na halaman, nilagay nila ito sa ibabaw ng ulo Niya, at isang tambo sa kanang kamay Niya. At pagluhod sa harapan Niya, pinagtawanan nila Siya habang sinasabi, "Mabuhay ang hari ng mga Judio!"
[27:30] At matapos Siyang pagduduraan, kinuha nila ang tambo at hinampas nila ito sa ulo Niya.
[27:31] At matapos Siyang paglaruan, tinanggal nila sa Kanya ang balabal at sinuot nila sa Kanya ang mga damit Niya, at Siya'y dinala nila para ipako sa krus.
[27:32] At pagkaalis ay nakasalubong nila ang isang mamang taga Cyrene na Simon ang pangalan. Pinilit nila itong bitbitin ang krus Niya.
[27:33] At nang makarating sa isang lugar na kung tawagin ay Golgota na ibig sabihin ay lugar ng bungo,
[27:34] binigyan nila Siya ng suka na may halong apdo para mainom. Pero hindi Niya gustong inumin nang malasahan iyon.
[27:35] At nang maipako na Siya sa krus, pinaghatian nila ang mga damit Niya saka pinagpustahan, para matupad ang ipinahayag sa pamamagitan ng propeta, "Pinaghatian nila ang mga balabal Ko sa kanilang mga sarili at pinagpustahan nila ang damit Ko."
[27:36] At nakaupo silang nagbantay sa Kanya roon.
[27:37] Tapos, ikinabit nila sa itaas ng ulunan Niya ang kasulatan tungkol sa krimeng nagawa Niya: "Ito ay si Jesus, ang Hari ng mga Judio."
[27:38] Sa panahon ding iyon ay ipinakong kasama Niya ang dalawang mandarambong, isa sa kanan at isa sa kaliwa.
[27:39] At ang mga dumaraan doon ay minumura Siya, pailing-iling pa,
[27:40] at sinasabing, "Ang gigiba sa templo at gagawin ito sa loob ng tatlong araw? Iligtas Mo ang sarili Mo. Kung ikaw nga ang Anak ng Diyos, bumaba Ka mula sa krus!"
[27:41] At gayun din, ang mga pangulong pari ay nanlilibak kasama ng mga dalubhasa sa Biblia at mga punong-lingkod. Sabi nila,
[27:42] "Iniligtas Niya ang iba, sarili Niya hindi Niya kayang iligtas? Kung hari Siya ng Israel, bumaba Siya ngayon mula sa krus at mananalig kami sa Kanya.
[27:43] May tiwala Siya sa Diyos? Siya'y iligtas Niya ngayon kung natutuwa Siya sa Kanya, dahil nga sinabi Niya, 'Ako ay Anak ng Diyos.'"
[27:44] At ganito rin sa Kanya ang mga mandarambong na pinakong kasama Niya sa pang-iinsulto nila sa Kanya.
[27:45] Pero naging madilim sa ibabaw ng buong kalupaan mula alas dose hanggang alas tres ng hapon.
[27:46] At nang mag-aalas tres na ng hapon, sumigaw si Jesus at sinabi ng may malakas na tinig, "Eli, Eli! Lama sabachtani?" Ibig sabihin nito ay "Diyos Ko, Diyos Ko, bakit Niyo po Ako pinabayaan?"
[27:47] Kaya't nang marinig ito ng ilan sa mga nakatayo roon, sinabi nila na tinatawag Niya si Elias.
[27:48] At agad na tumakbo ang isa sa kanila sabay kuha sa spongha na puno ng suka. Pagkatapos ay kinabit iyon sa isang tambo sabay pinainom sa Kanya.
[27:49] Pero ang iba naman ay sinabi, "Hayaan mo lang, tignan natin kung darating nga si Elias para iligtas Siya."
[27:50] At muli pang sumigaw ng malakas si Jesus at isinuko Niya na ang espiritu.
[27:51] At bigla na lang napunit sa gitna ang kurtina ng templo mula sa taas hanggang sa pinakababa, at ang daigdig ay lumindol, tapos ay nahati ang mga malalaking bato.
[27:52] At nabuksan ang mga puntod at maraming katawan ng mga tulog na banal ang nagsibangon!
[27:53] At nang maglabasan mula sa mga puntod, matapos Niyang bumangon, pumasok sila sa loob ng banal na lungsod at nagpakita sa marami.
[27:54] Pero nang masaksihan ng kapitan at ng mga kasamahan niyang nagbabantay kay Jesus ang paglindol at ang mga nangyari, sobra silang natakot sabay sabi, "Totoo nga na ito ang Anak ng Diyos!"
[27:55] At doon sa kalayuan ay may maraming kababaihang nanonood na sumunod kay Jesus mula pa sa Galilee na taga-suporta Niya.
[27:56] Kasama sa mga ito ay si Maria na taga Magdala at Mariang ina ni Tyago at Jose, pati na ang ina ng mga anak ni Zebedeo.
[27:57] At pagsapit ng dilim ay may dumating na isang mayamang tao mula sa Arimatea na nagngangalang Jose na siya ring tinuruan ni Jesus.
[27:58] Pagpunta kay Pilato ay hiniling niya ang katawan ni Jesus. Nang oras ding iyon ay ipinag-utos ni Pilatong dalhin na ang katawan.
[27:59] Matapos kunin ni Jose ang katawan ay binalot niya ito ng malinis at pinong telang lino,
[27:60] at inilagay niya ito sa loob ng bago niyang libingan na inukit niya mula sa malaking bato. At nang sarhan ng malaking bato ang pasukan ng libingan, umalis na siya.
[27:61] Pero si Maria na taga Magdala at ang isa pang Maria ay nakaupo roon katapat ng puntod.
[27:62] At kinabukasan, iyong matapos ang araw ng paghahanda, ay nagpulong ang mga pangulong pari at ang mga pariseo sa harap ni Pilato.
[27:63] Sabi nila, "Panginoon, naalala po namin na sinabi ng manlolokong iyon habang nabubuhay pa siya, "Pagkatapos ng tatlong araw ay babangon Ako."
[27:64] Kaya naman, ipag-utos niyo na bantayang mabuti ang libingan hanggang sa ikatlong araw kundi ay baka dumating ang mga estudyante Niya sa gabi, Siya'y nakawin nila, at sabihin sa taong bayan na nagbangon Siya mula sa mga patay! Kaya't ang magiging huling pandaraya ay mas malala pa sa nauna."
[27:65] Kaya't sinabi sa kanila ni Pilato, "Mayroon kayong gwardia. Puntahan niyo't bantayang mabuti ayon sa nakikita niyo."
[27:66] At nang makaalis ay binantayan nila ng mabuti ang libingan; tinatakan ang bato, saka nagsama pa ng gwardia.
[28:1] At sa pagtatapos ng Pamamahinga, sa madaling araw ng unang araw ng linggo, lumakad si Maria na taga Magdala at ang isa pang Maria para tignan ang libingan.
[28:2] At biglang nagkalindol ng malakas dahil may anghel ng Panginoon na bumaba mula sa langit. Lumapit siya roon, iginulong ang bato palayo sa entrada, at naupo sa ibabaw nito.
[28:3] Bukod pa rito, ang itsura niya ay tulad sa nagniningning na liwanag at ang damit niya'y parang niyebe sa kaputian.
[28:4] At dahil sa takot sa kanya, nanigas ang mga nagbabantay at naging parang mga patay.
[28:5] Pero pagsagot ng anghel sa mga kababaihan ay sinabi nito, "Huwag kayong matakot, dahil alam ko na si Jesus na pinako sa krus ang hinahanap niyo.
[28:6] Wala na Siya rito, dahil nagbangon Siya tulad ng sinabi Niya. Halikayo, tignan niyo ang lugar kung saan inilagay ang Panginoon.
[28:7] Kaya't pagka-alis ay sabihin niyo agad sa mga estudyante Niya na nagbangon Siya mula sa mga patay, at tignan niyo, nauna na Siya sa inyo papunta ng Galilee; doon niyo Siya makikita. Ayan, sinabi ko na sa inyo!"
[28:8] Kaya't agad-agad silang umalis mula sa libingan ng may matinding takot at tuwa. Tumakbo na sila para ihatid ang balita sa mga estudyante Niya.
[28:9] Pero habang sila'y naglalakbay para ihatid ang balita sa mga estudyante Niya, bigla namang sinalubong sila ni Jesus. Sabi Niya, "Magdiwang kayo!" At paglapit ay hinawakan nila ang mga paa Niya at sinamba Siya.
[28:10] Kaya't sabi sa kanila ni Jesus, "Huwag kayong matakot. Umalis na kayo para sabihin sa mga lalaking kapatid Ko na pumunta sila sa loob ng Galilee at doon nila Ako makikita."
[28:11] At habang naglalakbay sila, kapansin-pansin na ilan sa mga bantay ay umalis papunta ng lungsod. Ibinalita nila sa mga pangulong pari ang lahat ng nangyari.
[28:12] At matapos makipagpulong kasama ng mga punong-lingkod at makakuha ng desisyon, nagbigay sila ng malaking halaga ng salapi sa mga pulis.
[28:13] Sabi ng mga ito, "Sabihin niyo na ang mga estudyante Niya'y dumating ng gabi para nakawin Siya habang natutulog kami.
[28:14] At kung marinig ito ng gobernador, kukumbinsihin namin siya at ililigtas kayo sa anumang alalahanin."
[28:15] At nang tanggapin nila ang salapi, ginawa nila gaya ng itinuro sa kanila, at ang balitang ito ang kumalat sa mga Judio hanggang sa panahong ito.
[28:16] Kaya nagpunta sa loob ng Galilee ang 11 mga estudyante tungo sa bundok na binilin sa kanila ni Jesus.
[28:17] At nang makita Siya ay sinamba nila Siya: pero may mga nagduda.
[28:18] Kaya't paglapit ni Jesus ay kinausap Niya sila. Sabi Niya, "Lahat ng kapangyarihan sa langit at sa lupa ay ibinigay na sa Akin.
[28:19] Kaya't paglakad niyo ay turuan niyo ang lahat ng bansa, ilulublob niyo sila sa pangalan ng Ama, at ng Anak, at ng Banal na Espiritu.
[28:20] Tuturuan niyo silang sundin ang lahat ng mga inutos Ko sa inyo, at pansinin niyo, Ako ay kasama niyo sa lahat ng mga araw, hanggang sa katapusan ng mundo. Amen."
[1:1] Umpisa ng Masayang Balita ni Jesu-Kristo, ang Anak ng Diyos.
[1:2] Ayon sa nasusulat sa aklat ng mga propeta, "Pagmasdan mo, ipinapadala Ko ang anghel Ko sa unahan Mo na siyang maghahanda ng Iyong daraanan sa harapan Mo.
[1:3] Ang tinig ng isang sumisigaw sa gitna ng ilang, "Ihanda niyo ang kalsada ng Panginoon! Gawin niyong patag ang daanan Niya!"
[1:4] Dumating si Juan na naglulublob sa gitna ng ilang at ipinoproklama ang Lublob ng Pagbabalik-loob para sa kapatawaran ng mga kasalanan.
[1:5] At nagpuntahan sa kanya ang buong lupain ng Judea at ng Jerusalem at nagpalublob silang lahat sa kanya sa gitna ng ilog Jordan habang hayagang inaamin ang mga kasalanan nila.
[1:6] At si Juan ay nakadamit ng balahibo ng kamelyo at nakabigkis ng balat ng hayop sa palibot ng baywang niya, at kumakain siya ng balang at pulut-pukyutan mula sa kalikasan.
[1:7] At sabi niya habang nagpoproklama siya, "Dumarating ang kasunod ko na Siyang mas makapangyarihan sa akin. Ni hindi ako karapat-dapat yumuko sa Kanya para magkalag sa sintas ng mga sandalyas Niya.
[1:8] Ako nga'y naglublob sa inyo sa tubig: pero Siya ang maglulublob sa inyo sa Banal na Espiritu."
[1:9] At nangyari sa mga araw na iyon na dumating si Jesus mula sa Nazareth sa Galilee, tapos ay nagpalublob Siya kay Juan sa gitna ng Jordan.
[1:10] At bigla na lang, pagkaahon mula sa tubig, nakita niyang nagbukas ang mga langit at ang Espiritu na parang kalapating bumababa sa Kanya.
[1:11] At may tinig na dumating mula sa kalangitan, "Ikaw ang Anak Kong pinakamamahal na Siyang nagbibigay ng kaligayahan sa Akin."
[1:12] At kaagad Siyang pinaalis ng Espiritu papunta sa ilang.
[1:13] At naroon Siyang tinutukso ni Satanas sa gitna ng ilang sa loob ng 40 araw. Kasama rin Niya ang mababangis na hayop, at ang mga anghel na naglilingkod sa Kanya.
[1:14] Pero matapos na madakip si Juan, nagpunta si Jesus sa gitna ng Galilee na nagpoproklama ng Masayang Balita ng Kaharian ng Diyos.
[1:15] at sinasabing, "Dumating na ang tinakdang panahon, at lumapit na ang Kaharian ng Diyos, magbalik-loob na kayo at manalig sa Masayang Balita!"
[1:16] Ngayon, habang naglalakad Siya sa tabing dagat ng Galilee, nakita Niya si Simon at si Andres na kapatid nito na naghahagis ng malaking lambat sa gitna ng dagat. Mangingisda kasi sila.
[1:17] At sinabi sa kanila ni Jesus, "Halikayo't sumunod sa Akin, at huhubugin Ko kayo para maging mangingisda ng mga tao."
[1:18] Kaya't agad nilang iniwan ang mga lambat nila at sumama sila sa Kanya.
[1:19] At pagkalakad nang kaunti mula roon, nakita Niya si Tyago, na anak ni Zebedeo at si Juan na kapatid nito. At nag-aayos sila ng mga lambat sa loob ng bangka.
[1:20] Pero bigla Niya silang tinawag. Pagkatapos iwan ang ama nilang si Zebedeo sa loob ng bangka kasama ang mga trabahador, umalis sila para sumunod sa Kanya.
[1:21] At pumasok sila sa loob ng Capernaum, at sa araw ng pamamahinga ay agad-agad Siyang pumasok sa loob ng simbahan para magturo.
[1:22] At namangha sila patungkol sa pagtuturo Niya, dahil nagtuturo Siya sa kanila nang may awtoridad at di tulad ng mga dalubhasa sa Biblia.
[1:23] At mayroong tao sa loob ng simbahan nila na inaalihan ng maruming espiritu at siya'y sumigaw
[1:24] habang sinasabing, "Hah! Ano ang pakialam Mo sa amin, Jesus na Nazareno? Dumating Ka ba para tapusin na kami? Alam ko kung sino Ka. Ikaw ang Banal ng Diyos!"
[1:25] At sinaway siya ni Jesus na nagsabi, "Tumahimik ka at lumabas ka sa kanya!"
[1:26] At nang pahirapan siya ng maruming espiritu, at sumigaw ng pagkalakas-lakas, lumabas iyon mula sa kanya.
[1:27] Kaya't namangha silang lahat anupa't nagtanungan sila sa isa't isa. Sabi nila, "Ano kaya ito? Anung bagong katuruan ito? Dahil may awtoridad Niyang inuutusan maging ang mga maruruming espiritu at sumusunod sila sa Kanya!"
[1:28] At agad na kumalat ang balita tungkol sa Kanya sa lahat ng lugar na nakapaligid sa Galilee.
[1:29] Pero pagka-alis galing ng simbahan, agad silang tumuloy sa loob ng bahay ni Simon at Andres kasama si Tyago at Juan.
[1:30] Pero ang biyenang babae ni Simon ay nakaratay dahil sa lagnat, kaya't agad nilang sinabi sa Kanya ang patungkol dito.
[1:31] At nang makalapit ay hinawakan Niya ang kamay nito at ibinangon Niya ito; at agad na umalis ang lagnat mula sa kanya, pagkatapos ay pinagsilbihan niya sila.
[1:32] At pagsapit ng dilim, sa paglubog ng araw, dinala nila sa Kanya ang lahat ng may sakit at ang mga inaalihan ng mga demonyo.
[1:33] At ang buong lungsod ay nagkatipon sa harap ng pintuan.
[1:34] At pinagaling Niya ang maraming may karamdaman mula sa iba't ibang uri ng sakit, saka nagpalayas ng maraming demonyo, at di Niya hinayaang magsalita ang mga demonyo dahil kilala nila kung sino Siya.
[1:35] At kinaumagahan, sobrang dilim pa ay bumangon na Siya, lumabas at nagpunta sa liblib na lugar, at doo'y nanalangin Siya.
[1:36] At sinundan Siya ni Simon at ng mga kasamahan Niya.
[1:37] Kaya't nang matagpuan Siya ay sinabi nila sa Kanyang, "Hinahanap po Kayo ng lahat ng tao."
[1:38] At sinabi Niya sa kanila, "Pumunta tayo sa mga katabing bayan para makapagproklama rin Ako doon, dahil ito ang layunin ng Aking pagdating."
[1:39] At Siya'y nagproklama sa loob ng mga simbahan nila sa buong Galilee, at nagpalayas ng mga demonyo.
[1:40] Tapos ay may ketonging lumapit sa Kanya, at nagmamakaawa ring niluhuran Siya, sabay sinabi sa Kanyang, "Kung gugustuhin Niyo po, kaya Niyo po akong linisin."
[1:41] At naantig ang damdamin ni Jesus. Pag-unat ng kamay Niya ay hinawakan siya, sabay sabi sa kanya, "Gusto Ko. Maging malinis ka."
[1:42] At pagkasabi Niya nito, agad na umalis sa kanya ang ketong at nalinis siya.
[1:43] At matapos itong pagsabihan, agad Niya itong pinaalis
[1:44] at sinabi Niya rito, "Siguraduhin mong walang-wala kang pagsasabihan: kundi lumakad ka, ipakita mo ang sarili mo sa pari at maghandog ka para sa paglilinis mo ayon sa inutos ni Moises bilang testimoniya sa kanila."
[1:45] Pero nang makaalis ay sinimulan nitong iproklama ng todo-todo at ipagkalat ang bagay na ito, anupa't hindi na Niya nakayanan pang lantarang makapasok sa loob ng lungsod, kundi sa labas, sa mga liblib na lugar na lang Siya naroon. At nagpupuntahan pa rin sila sa Kanya mula sa iba't ibang lugar.
[2:1] At muli Siyang pumasok sa Capernaum makalipas ang ilang araw at may nakatunog na nasa isang bahay Siya roon.
[2:2] At bigla na lang dumagsa ang napakaraming tao anupa't wala nang bakanteng lugar maski na sa labas ng pintuan. At ipinahayag Niya ang Salita sa kanila.
[2:3] At may mga nagpunta sa Kanya na may bitbit na isang paralitiko na kinakarga ng apat na katao.
[2:4] At nang hindi nila kinayang lumapit sa Kanya dahil sa dami ng tao, tinanggal nila ang bubungan ng kinaroroonan Niya. Matapos makapasok ay ibinaba nila ang higaan kung saan nakaratay ang paralitiko.
[2:5] At nang makita ni Jesus ang pananalig nila, sinabi Niya sa paralitiko, "Anak, pinatawad na sa iyo ang mga kasalanan mo."
[2:6] Pero may ilang mga dalubhasa sa Biblia ang nakaupo doon na nangangatuwiran. Sa loob-loob nila,
[2:7] "Bakit ganyan na lang ito magsalita ng kalapastanganan sa Diyos? Sino ba ang may kakayanang magpatawad ng mga kasalanan? Walang iba kung hindi ang Diyos!"
[2:8] At agad na nalaman ni Jesus sa Kanyang espiritu na ganito ang kanilang pangangatuwiran sa loob ng puso nila. Sinabi Niya sa kanila, "Bakit kayo nangangatuwiran ng ganito sa loob ng mga puso niyo?
[2:9] Alin ba ang mas madaling sabihin sa paralitiko, 'Pinatawad na ang iyong mga kasalanan,' o ang sabihin, 'Bumangon ka at kunin mo ang iyong higaan, tapos ay lumakad ka?'
[2:10] Pero para malaman niyo na ang Anak ng Tao ay may kapangyarihan sa ibabaw ng lupa na magpatawad ng mga kasalanan." Sinabi Niya sa paralitiko,
[2:11] "Sinasabi Ko sa iyo, bumangon ka, at kunin mo ang iyong higaan tapos ay umuwi ka na sa pamilya mo."
[2:12] At agad siyang bumangon, tapos, pagkakuha sa higaan, ay sumibat na siya sa harapan ng lahat. Kaya naman, silang lahat ay namangha at niluwalhati ang Diyos na nagsasabing, "Wala pa tayong nakitang tulad nito!"
[2:13] Pagkatapos ay nagpunta Siyang muli sa tabing dagat at lumapit sa Kanya ang lahat ng tao, at tinuruan Niya sila.
[2:14] At habang Siya'y naglalakad, nakita Niya si Levi na anak ni Alfeo na nakaupo katapat ng bayaran ng mga buwis. At sinabi Niya sa kanya, "Sumama ka sa Akin." At pagtayo niya roon ay sumama siya sa Kanya.
[2:15] At nangyari, nang Siya'y makasalong kumain sa loob ng bahay niya, marami ring kolektor ng buwis at mga makasalanan ang nakisalo kay Jesus at sa mga estudyante Niya dahil marami-rami sila at sumama sila sa Kanya.
[2:16] At nang makita Siya ng mga dalubhasa sa Biblia at ng mga Pariseo na kumakain kasama ng mga kolektor ng buwis at ng mga makasalanan, sinabi nila sa Kanyang mga estudyante, "Bakit Siya kumakain at umiinom na kasama ang mga kolektor ng buwis at mga makasalanan?"
[2:17] Kaya't nang marinig ito ni Jesus, sinabi Niya sa kanila, "Walang pangangailangan ang malulusog para sa manggagamot, kundi ang mga may sakit lang. Dumating Ako di para tawagin ang matutuwid, kundi ang mga makasalanan tungo sa pagbabago."
[2:18] At kinaugalian na ng mga estudyante ni Juan at niyong sa mga Pariseo na mag-ayuno; kaya't pumunta sila at sinabi sa Kanya, "Ano ang dahilan bakit ang mga estudyante ni Juan at ang sa mga Pariseo ay nag-aayuno pero ang Iyong mga estudyante ay hindi nag-aayuno?"
[2:19] At sinabi sa kanila ni Jesus, "Hindi magagawang mag-ayuno ng mga kaibigan ng lalaking ikinakasal hangga't ang lalaking ikinakasal ay kasama nila. Hindi nila magagawang mag-ayuno habang kasama nila ang lalaking ikinakasal.
[2:20] Pero darating ang panahon na kukunin mula sa kanila ang lalaking ikinakasal, at doon pa lang sila mag-aayuno sa panahong iyon.
[2:21] Ganoon din naman, walang nagtatagpi ng bagong tela sa lumang damit, dahil kung hindi ay pupunitin ng bago ang lumang pinagtagpian nito, at magkakaroon ng mas malalang sira.
[2:22] At walang naglalagay ng sariwang katas ng ubas sa loob ng mga lumang lalagyang-balat, dahil kung hindi ay palolobohin ng sariwang katas ng ubas ang mga lalagyang-balat, pagkatapos ay matatapon ang katas ng ubas at masisira ang lalagyang-balat. Sa halip, dapat ilagay ang sariwang katas ng ubas sa loob ng mga bagong lalagyang-balat."
[2:23] At dumating ang panahon na dumaan Siya sa gitna ng triguhan sa Araw ng Pamamahinga. At habang hinahawi nila ang daraanan, nagsimulang mamitas ng mga butil ng trigo ang Kanyang mga estudyante.
[2:24] Kaya't pinagsabihan Siya ng mga Pariseo, "Pagmasdan Mo, bakit ginagawa nila ang hindi naaayon sa Batas sa Araw ng Pamamahinga?"
[2:25] Pero sinabi Niya sa kanila, "Hindi ba niyo kailanman nabasa ang ginawa ni David nang siya'y nagkaroon ng pangangailangan at siya'y nagutom, siya pati na ang mga kasamahan niya?
[2:26] Kung paanong pumasok siya sa loob ng tahanan ng Diyos sa panahon ni Abiatar na Pangulong Pari at kumain ng handog na tinapay na hindi legal na ipakain maliban sa mga pari? At nagbigay pa siya sa mga kasama niya?"
[2:27] Tapos ay sinabi Niya sa kanila, "Ang Araw ng Pamamahinga ay ginawa para sa tao, hindi ang tao para sa Araw ng Pamamahinga.
[2:28] Kaya naman ang Anak ng Tao ay Panginoon din ng Araw ng Pamamahinga."
[3:1] At pumasok Siyang muli sa loob ng simbahan at mayroon doong isang lalaking paralisado ang isang kamay.
[3:2] At inaabangan nila Siya kung pagagalingin Niya ang lalake sa Araw ng Pamamahinga, para maidiin nila Siya.
[3:3] Kaya't sinabi Niya sa taong paralisado ang isang kamay, "Tumayo ka malapit sa gitna."
[3:4] Tapos ay sinabi Niya sa kanila, "Legal ba na gumawa ng mabuti, o gumawa ng masama sa mga Araw ng Pamamahinga? Ang magligtas ng kaluluwa o ang pumatay?" Pero tahimik lang sila.
[3:5] At pagalit Siyang tumingin sa kanila, dismayado dahil sa katigasan ng kanilang puso. Sinabi Niya sa lalaki, "Iunat mo ang kamay mo." Kaya't inunat niya ito, at ang kamay niya ay nagbalik sa maayos na kundisyon gaya ng sa kabila.
[3:6] At pag-alis ng mga Pariseo, agad silang nagpulong laban sa Kanya, kasama ang mga kampon ni Herodes, para alamin kung paano nila Siya pababagsakin.
[3:7] Pero umalis si Jesus papunta sa dagat kasama ang mga estudyante Niya. At sumunod sa Kanya ang napakaraming tao mula sa Galilee, at mula sa Judea,
[3:8] pati na ang mula sa Jerusalem, at mula sa Idumaea, at sa mga lugar pagtawid ng Jordan, at sa paligid ng Tyre at Sidon. Dumagsa sa Kanya ang sangkatutak na tao nang mabalitaan nila ang mga dakilang bagay na Kanyang ginagawa.
[3:9] At nagsabi Siya sa Kanyang mga estudyante na maghanda ng maliit na bangka sa Kanya dahil sa dami ng tao, para di nila Siya maipit.
[3:10] Dahil nagpagaling Siya ng marami, dinudumog ngayon Siya ng lahat nang may karamdaman sa pagbabakasakaling mahawakan nila Siya.
[3:11] At ang maruruming espiritu ay dumadapa sa harap Niya kapag nakita Siya. At sumisigaw sila habang sinasabing, "Ikaw ang Anak ng Diyos!"
[3:12] Pero maraming beses Niya silang pinagsabihan na huwag nila Siyang ipakilala.
[3:13] Pagkatapos nito, umakyat Siya sa gitna ng bundok at tinawag Niya silang mga nagustuhan Niya at nagpunta sila sa tabi Niya.
[3:14] Pagkatapos ay pumili Siya ng 12, para makasama Niya ang mga ito, at para maipadala Niya ang mga itong magproklama,
[3:15] at magkaroon ng kapangyarihang magpagaling ng mga karamdaman, at magpalayas ng mga demonyo:
[3:16] At idinagdag Niya kay Simon ang pangalang Pedro,
[3:17] Sumunod si Tyago na anak ni Zebedeo at si Juan na kapatid ni Tyago; at idinagdag Niya sa kanila ang pangalang Boanergo, ibig sabihin ay, "Mga anak ng kulog,"
[3:18] Sumunod ay si Andres, at saka si Felipe, at Bartolome; tapos ay si Mateo, at si Tomas, at si Tyago na anak ni Alfeo; sumunod ay si Tadeo, at si Simong masigasig,
[3:19] at saka si Judas Iskariote, na nagtaksil rin sa Kanya. Pagkatapos nito ay pumunta sila sa isang bahay.
[3:20] At nagdatingan muli ang sangkatutak na tao, anupa't di na nila magawa kahit man lang makasubo ng tinapay.
[3:21] At nang malaman ito ng mga malapit sa Kanya, nagpunta sila para kunin Siya, dahil may mga nagsabing, "Wala na Siya sa katinuan."
[3:22] At may mga dalubhasa sa Biblia na bumaba roon mula sa Jerusalem. Sinabi nila na sinasapian Siya ni Beelzebub dahil sa pamamagitan rin ng prinsipe ng mga demonyo ay nagpapalayas Siya ng mga demonyo.
[3:23] At nang palapitin Niya ang mga ito, nagsalita Siya sa kanila gamit ang ilang talinghaga, "Paano magagawang palayasin ni Satanas si Satanas?
[3:24] At kung may kaharian na nahati laban sa sarili nito, hindi magagawa ng kahariang ito na manatili.
[3:25] Ngayon, kung ang isang pamilya ay magkawatak-watak laban sa isa't isa, hindi magagawang tumagal ng pamilyang iyon.
[3:26] At kung si Satanas ay magrebelde laban sa kanyang sarili, at siya'y magkawatak-watak, di niya magagawang magtagal, kundi ay dumating na ang kanyang katapusan.
[3:27] Hindi magagawa ng kahit sino na samsamin ang mga ari-arian ng isang malakas na tao kung hindi muna siya papasok sa loob ng bahay nito para maigapos niya ang malakas na tao. At sa puntong iyon pa lang niya mapagnanakawan ang bahay nito.
[3:28] Sinasabi ko sa inyo ang totoo, na lahat ng mga kasalanan ng mga anak ng tao at gaano mang karaming panlalapastangan sa Diyos ang kanilang ginagawa ay patatawarin,
[3:29] pero ang sinumang magsalita ng kalapastanganan laban sa Banal na Espiritu ay di kailanman magkakaroon ng kapatawaran, kundi ay masasailalim siya sa walang hanggang kaparusahan."
[3:30] Sinabi kasi nila, "Mayroon Siyang maruming espiritu."
[3:31] Dumating naman ang mga kapatid at ang nanay Niya, at habang nakatayo sa labas ay nagbilin sila tungkol sa Kanya para tawagin Siya.
[3:32] At nakaupo ang sangkaterbang tao sa palibot Niya, at sinabi nila sa Kanya, "Tignan Niyo po, ang nanay Niyo at ang mga kapatid Niyo ay hinahanap po Kayo sa labas."
[3:33] At pagsagot Niya ay sinabi sa kanila, "Sino ba ang nanay Ko o ang mga kapatid Ko?"
[3:34] At pagtingin sa paligid, sa mga nakaupo sa palibot Niya, ay sinabi Niya, "Pagmasdan niyo, ang nanay Ko at ang mga kapatid Ko!
[3:35] Dahil ang sinumang gumagawa ng kagustuhan ng Diyos ay siya Kong kapatid na lalaki, at Aking kapatid na babae, at saka ina."
[4:1] At nagsimula uli Siyang magturo sa tabing dagat, at doo'y nagkatipon para sa Kanya ang napakaraming tao, kaya't sumakay Siya sa isang bangka habang ito ay nakalutang sa dagat. Samantala, lahat ng tao ay nasa ibabaw ng dalampasigan sa tabing dagat.
[4:2] Kaya't tinuruan Niya sila ng maraming bagay gamit ang mga talinghaga, at sinabi Niya sa kanila habang Siya'y nagtuturo,
[4:3] "Makinig at tignan niyo ito. Umalis ang nagtatanim para magtanim.
[4:4] At nangyari, habang naghahasik siya ng binhi na may nalaglag sa tabing daan, at ang mga ibon sa himpapawid ay dumating at kinain ito.
[4:5] May isa namang nahulog sa ibabaw ng mabatong lugar kung saan walang masyadong lupa. At mabilis itong tumubo dahil sa walang lalim ang lupa:
[4:6] Pero nang tumindi ang sikat ng araw, ito'y natuyo, at dahil sa kawalan ng ugat, ito'y nalanta.
[4:7] May isa ring nalaglag sa gitna ng dawagan pero tumubo ang mga tinik at sinakal nila ito, kaya't hindi ito nagbigay bunga.
[4:8] Mayroon ding nalaglag sa gitna ng matabang lupa. At ito'y nagbibigay bunga, lumalaki at dumadami. At may isang nagbunga ng 30, may isa naman 60, at may isang 100."
[4:9] At sinabi Niya sa kanila, "Ang may mga tayngang handang makinig, hayaan siyang makinig."
[4:10] At nang Siya'y mag-isa na lang, sila na nakapalibot sa Kanya kasama ng Labindalawa, ay nagtanong sa Kanya tungkol sa talinghaga.
[4:11] At sinabi Niya sa kanila, "Sa inyo ipinagkaloob na maunawaan ang hiwaga ng Kaharian ng Diyos, pero sa kanilang mga taga labas, ang lahat ay ibinibigay sa pamamagitan ng mga talinghaga,
[4:12] upang sa kakatingin ay makita nila pero di maintindihan at sa kakapakinig ay marinig nila pero di maunawaan; kung hindi ay baka sakaling magbalik-loob sila at mapatawad sa kanilang mga kasalanan."
[4:13] Tapos ay sinabi Niya sa kanila, "Hindi niyo ba naintindihan ang talinghagang ito? Paano pa niyo maiintindihan ang lahat ng mga talinghaga?
[4:14] Ang itinatanim ng nagtatanim ay ang Salita.
[4:15] At ganito yung mga nasa tabing daan kung saan inihasik ang Salita, na matapos silang makapakinig ay biglang dumarating si Satanas at kinukuha niya ang Salita na naitanim sa loob ng kanilang mga puso.
[4:16] At ganito naman yung mga naihasik sa ibabaw ng mabatong lugar; na matapos nilang makapakinig ng Salita, ay agad nila itong tinatanggap nang may tuwa;
[4:17] pero walang ugat sa kalooban nila, kaya naman pansamantala lang ang mga ito. Kaya't pagdating ng problema o pag-uusig dahil sa Salita, bigla silang bumabaliktad.
[4:18] At ganito naman ang mga naitatanim sa gitna ng dawagan: ang mga ito ay silang mga nakikinig ng Salita,
[4:19] pero ang mga alalahanin ng panahong ito at ang pandaraya ng kayamanan, pati ang pagkahumaling tungkol sa ibang mga bagay, kapag pumasok na ay sumasakal sa Salita. Kaya naman ito'y di nagiging mabunga.
[4:20] At ganito naman ang mga naitanim sa ibabaw ng matabang lupa: sila iyong nakikinig ng Katuruan, at silang tumatanggap nito, kaya't nagbubunga sila: ang isa ay 30, may isa namang 60, at may isa na 100."
[4:21] At sinabi Niya sa kanila, "Ang kandila ba ay dinadala para ilagay ito sa ilalaim ng timba o sa ilalim ng higaan? Di ba dapat ilagay ito sa ibabaw ng ilawan?
[4:22] Dahil walang bagay na nakatago, maliban sa bagay na dapat malaman ng lahat, at wala ring ginawang lihim kundi para ito'y maipakita sa liwanag.
[4:23] Kung sinuman ay may mga tayngang handang makinig, hayaan siyang makinig."
[4:24] At sinabi Niya sa kanila, "Pag-isipan niyong mabuti ang inyong naririnig. Ang sukatang ipinangsusukat niyo ang ipangsusukat sa inyo. At daragdagan pa kayong mga nakikinig.
[4:25] Dahil ang sinumang mayroon, siya ay pagbibigyan pa: pero ang wala, kukunin pa mula sa kanya kahit ang bagay na mayroon siya."
[4:26] At sinabi pa Niya, "Ganoon din naman ang Kaharian ng Diyos. Parehas lang kung ang isang tao ay nagtanim ng binhi sa ibabaw ng lupa,
[4:27] tapos matutulog siya, sabay babangon sa gabi at sa araw. Pero ang binhi ay sumisibol at lumalago nang hindi niya alam kung paano.
[4:28] Dahil ang lupa ay may angking kakayanan na magpabunga; una, ang dahon, tapos ang uhay, at pagkatapos ang buong butil sa loob ng uhay.
[4:29] At kapag lumabas na ang bunga, ipinapadala na niya agad ang karit dahil dumating na ang anihan."
[4:30] At sinabi pa Niya, "Saan pa kaya natin maihahalintulad ang Kaharian ng Diyos? O sa anung talinghaga natin ito maikukumpara?
[4:31] Para itong butil ng mustasa na kapag naitanim na sa ibabaw ng lupa, kahit na ito ang pinakamaliit sa lahat ng binhi sa ibabaw ng daigdig,
[4:32] pero kapag ito'y naitanim, lumalago ito at nagiging pinakamalaki sa lahat ng mga halamang gulay. Tapos, naglalabas ito ng malalaking sanga anupa't nagagawa ng mga ibon sa himpapawid na mamugad sa ilalim ng mga sanga nito."
[4:33] At marami pang talinghagang tulad nito ang ginamit Niya sa pagbabahagi ng Salita sa kanila, ayon sa abot ng kanilang pang-unawa.
[4:34] Pero di Siya nagsasalita sa kanila nang hindi gumagamit ng talinghaga: at pag sila-sila na lang ay ipinapaliwanag Niya ang lahat sa Kanyang mga estudyante.
[4:35] At nang araw na iyon, pagsapit ng gabi, sinabi Niya sa kanila, "Tumawid tayo papunta sa kabilang ibayo."
[4:36] At pagkatapos nilang pauwiin ang mga tao, dinala nila Siya sakay ng bangka at may iba pa ring maliliit na bangka na kasama Niya.
[4:37] Pero may dumating na bagyo na may kasamang malakas na hangin. At ang mga alon ay humahampas papunta sa bangka anupa't napupuno na ito ng tubig.
[4:38] Samantala, Siya'y nakahilig sa unan at natutulog sa hulihang bahagi ng bangka. Kaya't ginising nila Siya habang sinasabi sa Kanya, "Guro, wala ba Kayong pakialam na mapahamak tayo?"
[4:39] At pagkabangon ay sinaway Niya ang hangin at sinabi Niya sa dagat, "Manahimik ka, tigil!" Kaya't tumigil ang ihip ng hangin, at nagkaroon ng matinding katahimikan.
[4:40] At sinabi Niya sa kanila, "Bakit ganyan na lang ang takot niyo? Paano nangyari na wala kayong pananalig?"
[4:41] Pero natakot sila nang matinding pagkatakot. Kaya't nasabi nila sa isa't isa, "Ano bang klaseng tao ito na kahit ang hangin at ang dagat ay sumusunod sa Kanya!"
[5:1] At dumating sila sa kabilang ibayo ng dagat, sa loob ng lalawigan ng mga Gadareno.
[5:2] At pagkababa Niya mula sa bangka ay bigla Siyang sinalubong ng isang lalaki mula sa sementeryo na may maruming espiritu,
[5:3] na ang tirahan ay nasa loob ng sementeryo. At walang sinuman ang may kakayahang igapos siya kahit kadena pa ang gamitin.
[5:4] Dahil madalas na siyang gapusin ng kadena sa katawan at paa, pero napuputol niya ang mga kadena at nababali niya ang mga bakal sa paanan niya. Wala ding may kakayahang paamuhin siya.
[5:5] At lagi na lang siyang sumisigaw, sa gabi at araw, sa gitna ng kabundukan at sa loob ng sementeryo, at hinihiwa niya ang sarili gamit ang mga bato.
[5:6] Pero malayo pa lang nang makita niya si Jesus ay tumakbo na siya papalapit, at siya ay sumamba sa Kanya.
[5:7] At sumigaw siya nang malakas habang sinasabi, "Anung kinalaman ko sa Iyo, Jesus, Anak ng kataas-taasang Diyos? Sumumpa Ka sa Diyos na hindi Mo ako pahihirapan!"
[5:8] Sinabi Niya kasi sa kanya, "Ikaw na maruming espiritu, lumabas ka sa taong ito!"
[5:9] At tinanong Niya ang lalake, "Ano ang pangalan mo?" At nang sumagot ay sinabi niya, "Lehiyon ang pangalan ko. Marami kasi kami."
[5:10] At nagmakaawa siya sa Kanya nang husto na huwag silang palayasin palabas ng lalawigan.
[5:11] Ngayon, mayroon doong isang malaking kawan ng mga baboy na nagkakainan sa tabi ng kabundukan.
[5:12] At nagmakaawa sa Kanya ang lahat ng mga demonyo habang sinasabi, "Papuntahin Mo na lang kami doon sa mga baboy para makapasok kami sa loob nila."
[5:13] At agad naman silang pinahintulutan ni Jesus. Kaya't paglabas ng mga maruruming espiritu, pumasok sila sa loob ng mga baboy at ang kawan ay nagwawalang tumakbo pababa ng bangin papunta sa dagat, at ang mga ito ay aabot sa 2,000 ang bilang. Kaya't nalunod ang mga ito sa gitna ng dagat.
[5:14] Pero tumakbo ang mga nag-aalaga ng mga baboy at ipinamalita ito sa loob ng lungsod at sa loob ng lalawigan. At naglabasan sila para tignan kung ano ba itong nangyari.
[5:15] Kaya't nagpuntahan sila palapit kay Jesus at nakita nila ang dating sinasapian ng mga demonyo at iyong inalihan ni Lehiyon na nakaupo, saka nakadamit at nasa tamang katinuan. At natakot sila.
[5:16] At ikinuwento sa kanila ng mga nakakita kung ano ang nangyari sa inalihan ng mga demonyo at ang patungkol sa mga baboy.
[5:17] At nagsimula silang pakiusapan Siya na umalis na lang mula sa lugar nila.
[5:18] At pagkasakay Niya sa loob ng bangka, nakiusap sa Kanya ang inalihan ng mga demonyo na kung pwedeng sumama sa Kanya.
[5:19] Pero di siya pinayagan ni Jesus sa halip ay sinabi sa kanya, "Umuwi ka papunta sa bahay mo, papunta sa sarili mong kaanak, at ibalita mo sa kanila kung gaano katindi ang ginawa ng Panginoon para sa iyo at kung paano ka Niya kinahabagan."
[5:20] Umalis nga siya at nagsimulang magproklama sa loob ng Sampumbayan kung gaano katindi ang ginawa ni Jesus para sa kanya, at namangha silang lahat.
[5:21] At pagkatawid muli ni Jesus papunta sa kabilang ibayo sakay ng bangka, dumagsa sa Kanya ang napakaraming tao habang Siya ay nasa tabing-dagat.
[5:22] At kapansin-pansin na may dumarating na isang opisyal ng simbahan na nagngangalang Jairo. Pero pagkakita sa Kanya ay dumapa siya sa harap ng paanan Niya,
[5:23] at siya ay nagmakaawa sa Kanya nang todo habang sinasabi na, "Ang aking munting anak na babae ay agaw-buhay na po. Pakiusap ko po na sana ay mapuntahan Niyo para malapatan siya ng mga kamay, nang sa ganun ay mailigtas siya, at mabuhay pa po siya!"
[5:24] Kaya't sumama Siya sa kanya. Pero sumunod sa Kanya ang napakaraming tao at nagsiksikan sila sa paligid Niya.
[5:25] Tapos may isang babae na 12 taon nang dinurugo
[5:26] na nagdanas ng maraming hirap sa ilalim ng maraming doktor, anupa't naubos nang lahat ang kanyang kabuhayan. Sa kabila nito, wala siyang napakinabangan, sa halip ay nalagay pa siya sa mas malalang kundisyon.
[5:27] Nang marinig niya ang tungkol kay Jesus, nagpunta siya sa gitna ng napakaraming tao sa likuran at hinipo ang damit Niya.
[5:28] Nagsabi siya kasi na, "Kung mahawakan ko lang ang mga damit Niya, gagaling ako."
[5:29] At biglang tumigil ang tagas ng dugo niya at naramdaman niya sa kanyang katawan na magaling na siya mula sa salot.
[5:30] At nalaman agad ni Jesus sa sarili na may lumabas na kapangyarihan mula sa Kanya. Paglingon sa mga tao ay sinabi Niya, "Sino ang humipo sa mga damit Ko?"
[5:31] Kaya't sinabi sa Kanya ng mga estudyante Niya, "Nakikita Niyo po na sangkaterbang tao ang nagsisiksikan sa palibot Niyo pero sinasabi Niyo, 'Sino ang humipo sa Akin?''
[5:32] At tumingin Siya sa paligid para makita kung sino ang may gawa nito.
[5:33] Pero, nang malaman ang nangyari sa kanya, takot at nanginginig na lumapit ang babae at dumapa ito sa harapan Niya, saka sinabi sa Kanya ang buong katotohanan.
[5:34] At sinabi Niya sa kanya, "Anak, ang pananalig mo ang nagpagaling sa iyo. Umuwi ka nang mapayapa at maging magaling ka na mula sa hagupit na dinanas mo."
[5:35] Habang nagsasalita pa Siya ay may dumating na galing sa bahay ng opisyal ng simbahan na nagsabing, "Namatay na ang babaing anak mo. Bakit mo pa inaabala ang Guro?"
[5:36] Pero nang marinig ni Jesus ang nasabing mensahe, agad na sinabi Niya sa opisyal ng simbahan, "Huwag kang matakot. Magtiwala ka lang."
[5:37] At di Niya hinayaan ang sinuman na sumama sa Kanya maliban kay Pedro, at Tyago at saka si Juan na kapatid ni Tyago.
[5:38] Kaya't nagpunta Siya sa loob ng bahay ng opisyal ng simbahan, at nakita Niya ang kaguluhan: ang mga iyakan at malakas na hagulgulan.
[5:39] At nang makapasok na ay sinabi Niya sa kanila, "Bakit kayo nagkakagulo at nag-iiyakan? Hindi patay ang bata, kundi natutulog lang."
[5:40] At pinagtawanan nila Siya. Pero nang mapalabas ang lahat, sinama Niya ang ama at ang ina ng bata, at ang mga kasamahan Niya, at pumasok sila sa lugar kung saan nakahiga ang bata.
[5:41] At nang mahawakan ang kamay ng bata, sinabi Niya sa kanya, "Talita kumi!" Ang ibig sabihi'y, "Ineng, sinasabi Ko sa iyo, bumangon ka!"
[5:42] At ang dalagita ay biglang bumangon at naglakad dahil siya'y 12 taon na. At sila'y nawindang sa sobrang pagkamangha.
[5:43] At sila ay mahigpit Niyang pinagsabihan na walang dapat makaalam nito. Tapos, sinabi Niyang bigyan siya ng makakain.
[6:1] Kaya't umalis Siya roon at umuwi sa loob ng bayan Niya; at sumama sa Kanya ang mga estudyante Niya.
[6:2] Tapos, pagdating ng Araw ng Pamamahinga, nagsimula Siyang magturo sa loob ng simbahan at maraming nakikinig ang namangha. Sinabi nila, "Saan nakuha ng taong ito ang mga bagay na ito? At anung klaseng karunungan ang ipinagkaloob sa Kanya, na kahit pa ang mga makapangyarihang bagay tulad nito ay nagaganap sa pamamagitan ng Kanyang mga kamay?
[6:3] Hindi ba ito iyong karpintero na anak ni Maria, at kapatid ni Tyago, at ni Jose, pati ni Judas at ni Simon? Di ba't kasama rin natin dito ang mga kapatid Niyang babae?" At natisod sila dahil sa Kanya.
[6:4] At sinabi ni Jesus sa kanila na ang isang propeta ay hindi nawawalan ng karangalan, maliban sa loob ng bayan niya, pati sa kalagitnaan ng mga kamag-anak, at sa loob ng pamilya niya.
[6:5] Kaya't hindi Niya kinayang gumawa roon ng anumang gawang makapangyarihan, maliban sa maglapat ng mga kamay sa iilang may sakit para pagalingin sila.
[6:6] At Siya'y namangha dahil sa pag-aalinlangan nila. Tapos ay lumibot Siya paikot sa mga baranggay sa Kanyang pagtuturo.
[6:7] At tinawag Niya ang Labindalawa at nagsimulang ipadala sila nang dala-dalawa. Binigyan Niya rin sila ng kapangyarihang pasunurin ang mga marururming espiritu,
[6:8] at inutusan Niya sila na huwag magdala ng anumang bagay sa paglalakbay, maliban lang sa isang tungkod - wala kahit bag, ni tinapay o pera sa loob ng bigkis:
[6:9] sa halip ay magsuot kayo ng sandalyas. Pero huwag kayong magsuot ng dobleng damit.
[6:10] Sinabi pa Niya sa kanila, "Pagpasok niyo sa bahay, kahit saan mang lugar, doon kayo manatili hanggang sa umalis kayo sa lugar na iyon.
[6:11] At sa sinumang di tatanggap sa inyo o ayaw makinig sa inyo, pag-alis niyo roon, ipagpag niyo ang alikabok sa ilalim ng mga paa niyo bilang testimonya sa kanila. Sinasabi Ko sa inyo ang totoo, magiging mas madali pang pagbigyan ang Sodom o ang Gomorrha sa araw ng paghuhukom kaysa sa lungsod na iyon."
[6:12] At pagka alis ay nagproklama sila para ang mga tao ay magbalik-loob.
[6:13] At nagpalayas sila ng maraming demonyo, at pinahiran nila ng langis ng olibo ang maraming may sakit, at sila ay pinagaling nila.
[6:14] Ngayon, narinig ito ni haring Herodes, dahil naging kilala na ang pangalan Niya. At sinabi nitong, "Si Juan na Tagalublob ay bumangon mula sa mga patay, at dahil dito ay kumikilos na sa Kanya ang kapangyarihang maghimala."
[6:15] Sabi naman ng iba na Siya si Elias; pero sinabi ng iba na Siya'y isang propeta, o katulad ng isa sa mga propeta.
[6:16] Pero nang marinig ito ni Herodes ay sinabi niyang, "Siya ay si Juan na pinugutan ko ng ulo. Nagbangon siya mula sa mga patay!"
[6:17] Dahil si Herodes mismo ang nag-utos na arestuhin si Juan at igapos siya sa loob ng bilangguan alang-alang kay Herodias na asawa ng kanyang kapatid na si Felipe. Pinakasalan niya kasi yung babae.
[6:18] Sinabihan kasi ni Juan si Herodes na, "Hindi legal na mapasayo ang asawa ng kapatid mo."
[6:19] Pero umalma si Herodias laban sa kanya at tinangka siyang patayin, pero hindi niya ito nagawa.
[6:20] Malaki kasi ang respeto ni Herodes kay Juan, at alam nito na isa siyang matuwid at banal na tao, kaya't sinisikap nitong protektahan siya. At kapag nakikinig ito sa kanya, sinusunod nito ang karamihan at magiliw itong nakikinig sa kanya.
[6:21] At dumating ang araw na pinakahihintay, nang maghanda ng hapunan si Herodes sa kanyang kaarawan para sa kanyang mga matataas na opisyal, at sa mga heneral, at sa mga importanteng tao sa Galilee.
[6:22] Pumasok rin ang babaing anak ng nasabing Herodias. At nang sumayaw at nagbigay tuwa kay Herodes ganun din sa mga nakaupong panauhin, sinabi ng hari sa batang babae, "Humiling ka sa akin ng anumang gusto mo at ibibigay ko ito sa iyo!"
[6:23] At sumumpa pa ito sa kanyang, "Anumang hilingin mo sa akin ay ibibigay ko sa iyo, hanggang sa kalahati ng kaharian ko!"
[6:24] Pero nang makaalis ay sinabi niya sa kanyang ina, "Ano po ang hihilingin ko?" At sinabi nito, "Ang ulo ni Juan na Tagalublob."
[6:25] At agad siyang umalis nang may pagmamadali papunta sa hari. Humiling siya habang sinasabi, "Gusto ko po na ibigay niyo sa akin ngayon sa ibabaw ng pinggan ang ulo ni Juan na Tagalublob."
[6:26] At sobra itong ikinalungkot ng hari. Dahil sa mga binitiwang pangako at sa mga panauhin ay hindi niya ito matanggihan.
[6:27] At agad nagpatawag ang hari ng sundalo, at inutusang dalhin ang ulo niya. At pag-alis nito, siya ay pinugutan nito sa loob ng bilangguan,
[6:28] tapos, inilagay nito ang ulo niya sa ibabaw ng pinggan at ibinigay ito sa batang babae. Ibinigay naman ito ng batang babae sa kanyang ina.
[6:29] At nang mabalitaan ito ng mga estudyante niya, pinuntahan nila at kinuha ang bangkay niya, at inilagay ito sa loob ng libingan.
[6:30] At nagsama-sama ang mga mensahero sa harapan ni Jesus, at isinalaysay nila sa Kanya ang lahat ng mga ginawa nila, pati rin ang lahat ng mga itinuro nila.
[6:31] At sinabi Niya sa kanila, "Halikayo, pumunta tayo sa liblib na lugar, tayo-tayo lang, at magpahinga kayo sandali." Marami kasing tao na paroo't parito kaya't wala na silang pagkakataon na kumain.
[6:32] Kaya't umalis sila papunta sa liblib na lugar sakay ng bangka na sila-sila lang.
[6:33] At nang makita silang paalis ng mga tao, marami ring nakakilala sa Kanya. Kaya't nagtakbuhan doon ang mga ito mula sa lahat ng mga lungsod at nauna pa sa kanilang dumating. At nagkatipon sila sa harapan Niya.
[6:34] Tapos, pagdating ni Jesus, nakita Niya ang napakaraming tao, at naantig ang Kanyang damdamin para sa kanila, dahil mukha silang mga tupang walang pastor. At sinimulan Niyang turuan sila ng maraming bagay.
[6:35] At nang makalipas na ang maraming oras, lumapit sa Kanya ang Kanyang mga estudyante sabay sinabing, "Ito ay liblib na lugar at gumagabi na po.
[6:36] Paalisin Niyo na po sila para makapunta sa loob ng mga lalawigan sa paligid, at mga baranggay, para makabili sila ng mga tinapay para sa sarili nila: dahil wala po silang anumang makakain.
[6:37] Pero nang sumagot ay sinabi Niya sa kanila, "Kayo ang magbigay sa kanila ng makakain." At sinabi nila sa Kanya, "Lalakad po ba kami para bumili ng 100,000 piso na halaga ng tinapay at ibigay namin sa kanila para kainin?"
[6:38] Pero sinabi Niya sa kanila, "Gaano ba karaming tinapay ang mayroon kayo? Umalis kayo at alamin niyo." At nang malaman ay sinabi nila, "Lima po, at dalawang isda."
[6:39] At inutusan Niya silang paupuin ang lahat na magkaka-grupo sa ibabaw ng berdeng damuhan.
[6:40] At naupo sila nang magkakahile-hilera: may tig-100, at may tig-50.
[6:41] At pagkuha sa limang tinapay at sa dalawang isda, tumingala Siya sa langit, pinagpala Niya at pinagpira-piraso ang mga tinapay, sabay ibinigay sa mga estudyante Niya para ihain nila sa mga tao. Pinaghati-hati rin Niya ang dalawang isda para sa lahat.
[6:42] At nakakain silang lahat at nabusog.
[6:43] At nakahango sila ng 12 bayong na punung-puno ng mga natira mula sa mga tinapay at mga isda.
[6:44] At ang bilang ng mga kalalakihang nakakain ng tinapay ay aabot sa 5,000.
[6:45] At agad Niyang pinilit pasakayin ang Kanyang mga estudyante papasok sa bangka, habang pinauuwi Niya ang mga tao, para rin maunang maglayag papunta sa kabilang ibayo sa direksyon ng Bethsaida.
[6:46] At nang mapaalis na sila, pumunta Siya sa gitna ng bundok para manalangin.
[6:47] Kaya't pagsapit ng gabi, nasa gitna na ng dagat ang bangka, at mag-isa na lang Siya sa ibabaw ng lupa.
[6:48] At nakita Niyang nahihirapan sila sa pagsasagwan dahil ang ihip ng hangin ay pasalungat sa kanila. At nang malapit na ang oras ng ika-4 na palitan ng gwardia sa gabi, pumunta Siya sa kanila na naglalakad sa ibabaw ng dagat, at gusto Niya sanang lampasan sila.
[6:49] Pero nang makita nila Siyang naglalakad sa ibabaw ng dagat, akala nila ay isa Siyang multo kaya't nagsigawan sila.
[6:50] Lahat kasi sila'y nakakita sa Kanya at natakot. Pero agad Siyang nagsalita sa kanila at sinabi Niya sa kanila, "Huminahon kayo! Ako ito. Huwag kayong matakot."
[6:51] Kaya't naglakad Siya papunta sa kanila sa loob ng bangka; at tumigil ang ihip ng hangin. At sobra-sobra ang pagtataka nila sa kanilang mga sarili, at sila'y nagulantang.
[6:52] Hindi pa kasi nila naunawaan yung nangyari patungkol sa mga tinapay, dahil ang kanilang mga puso ay tumigas.
[6:53] At pagkatawid nila sa kabilang ibayo, dumating sila sa harap ng lupain ng Gennesaret, at doon sila dumaong.
[6:54] Pero pagkababa nila mula sa bangka, agad Siyang namukhaan ng mga tao doon.
[6:55] Nagtakbuhan sila sa buong kapaligirang iyon at nagsimula silang magbitbit ng mga may sakit sa ibabaw ng mga higaan, para dalhin kung saan nila nabalitaan na nandoon Siya.
[6:56] At sa lahat ng pasukan Niyang mga baranggay o mga lungsod, o mga lalawigan, ay inilalatag nila sa gitna ng mga pampublikong lugar ang mga may sakit, at nagmamakaawa sa Kanya na kung maaari ay mahawakan nila ang laylayan lang ng damit Niya. At lahat ng mga nakahipo sa Kanya ay nagsigaling.
[7:1] At nagpulong sa harapan Niya ang mga Pariseo, at ilang mga dalubhasa sa Biblia, na nanggaling pa mula sa Jerusalem.
[7:2] At nang makita nilang ilan sa mga estudyante Niya ay kumakain ng tinapay nang di nakapaghugas ng kamay, nakahanap ng butas ang mga ito.
[7:3] Ang mga Pariseo kasi at lahat ng mga Judio ay hindi kakain malibang maghugas sila ng kamay hanggang siko, bilang pagsunod sa tradisyon ng mga punong-lingkod.
[7:4] Pagkagaling din mula sa labasan ay hindi sila kakain maliban sa maghugas muna sila. At marami pang iba silang sinusunod na minana nila gaya na lang ng paghuhugas ng mga baso, at ng mga pitsel, pati ng mga lalagyang tanso, at ng mga higaan.
[7:5] Kaya't tinanong Siya ng mga Pariseo at ng mga dalubhasa sa Biblia, "Ano ang dahilan bakit di namumuhay ang mga estudyante Mo ayon sa tradisyon ng mga punong-lingkod, sa halip ay kumakain sila ng tinapay nang di hugas ang mga kamay?"
[7:6] Pero nang sumagot ay sinabi Niya sa kanilang, "Magaling ang pagkakapahayag ni Isaias tungkol sa inyong mga aktor. Ayon sa nakasulat, 'Iginagalang Ako ng mga taong ito sa bibig, pero ang puso nila ay dumidistansya palayo sa Akin.
[7:7] At sinasamba nila Ako nang walang kabuluhan, dahil sa halip na doktrina, ang tinuturo ay mga patakaran lang ng tao.'
[7:8] Isinantabi niyo kasi ang kautusan ng Diyos para lang matupad niyo ang tradisyon ng mga tao, gaya na lang ng paghuhugas ng pitsel at ng mga baso. At marami pang ibang bagay na tulad nito ang ginagawa niyo."
[7:9] Sinabi pa Niya sa kanila, "Ang husay ng pagsasawalang bisa niyo sa kautusan ng Diyos matupad niyo lang ang patakaran niyo!
[7:10] Dahil sinabi ni Moises, 'Igalang niyo ang inyong ama at ang inyong ina,' at 'Ang magsalita nang masama sa ama o sa ina, dapat siyang tapusin sa pamamagitan ng kamatayan.'
[7:11] Pero sinasabi niyo, 'Kung sabihin ng tao sa ama o sa ina na 'Korban (ang ibig sabihin ay handog) ang anumang galing sa akin na kapaki-pakinabang sa inyo.'
[7:12] Ngayon, hindi niyo na siya hinahayaan na gumawa ng anumang para sa kanyang ama o sa kanyang ina,
[7:13] kaya't napapawalang bisa ang Salita ng Diyos sa tradisyong ipinasa niyo. At marami pang tulad nito ang pinaggagagawa niyo."
[7:14] At nang palapitin Niya ang lahat ng tao ay sinabi sa kanila, "Pakinggan niyo at unawain niyo Akong lahat,
[7:15] Walang bagay sa labas ng tao na pumapasok sa loob niya ang kaya siyang parumihin, sa halip ang mga lumalabas mula sa kanya ang siyang nagpaparumi sa tao.
[7:16] Kung sinuman ay may mga tayngang handang makinig, hayaan siyang makinig."
[7:17] At nang magpunta Siya sa loob ng isang bahay palayo sa madla, tinanong Siya ng mga estudyante Niya tungkol sa talinghaga.
[7:18] At sinabi Niya sa kanila, "Malinaw na hanggang ngayon ay wala pa rin kayong pang-unawa. Di niyo naiintindihan na lahat ng pumapasok sa loob ng tao na galing sa labas ay di magagawang parumihin siya.
[7:19] Dahil hindi ito pumapasok sa loob ng puso niya, sa halip ay sa loob ng tiyan, at inilalabas papunta sa inudoro. Ganyan nalilinis ang lahat ng mga pagkain."
[7:20] At sinabi Niya na, "Ang lumalabas mula sa tao ang siyang nagpaparumi sa tao.
[7:21] Dahil mula sa kaibuturan ng puso ng mga tao lumalabas ang masasamang kaisipan: mga pakikiapid, pakikipagtalik sa di asawa, mga pagpatay,
[7:22] mga pagnanakaw, mga kasakiman, mga kasamaan, pandaraya, kawalang-hiyaan, pagkainggit, paglapastangan sa Diyos, kayabangan, kahangalan.
[7:23] Lahat ng masasamang bagay na ito ay lumalabas mula sa kalooban, at siyang nagpaparumi sa tao."
[7:24] At pagtayo Niya mula roon, nagpunta Siya sa loob ng teritoryo ng Tyre at Sidon. At nang makapasok na sa loob ng isang bahay, gusto Niya sanang walang makaalam, pero di Niya magawang magtago.
[7:25] May nakatunog kasing isang ginang patungkol sa Kanya. (Ang dalaginding nito ay inalihan ng maruming espiritu.) Matapos lumapit ay dumapa ito sa tabi ng paanan Niya.
[7:26] Pero ang ginang na ito ay isang Griego na may lahing mula sa Phoenicia at Syria. At siya ay nagmakaawa sa Kanya na Kanyang palayasin ang demonyo mula sa dalagita niya.
[7:27] Pero sinabi ni Jesus sa kanya, "Hayaan mo munang mabusog ang mga anak; dahil hindi maganda na kunin ang tinapay ng mga anak, at ihagis sa mga aso."
[7:28] Pero sumagot ito at sinabi sa Kanya, "Totoo nga po, Panginoon, dahil ang mga aso rin ay kumakain mula sa mga pinagkainang nalalaglag ng mga anak sa ilalim ng lamesa."
[7:29] At sinabi Niya rito, "Dahil sa salitang ito ay umuwi ka na. Lumayas na ang demonyo mula sa babaing anak mo."
[7:30] At pagkauwi nga sa loob ng bahay niya ay nakita niyang lumabas na ang demonyo, at ang babaing anak ay nakahiga sa ibabaw ng kama.
[7:31] At sa muling pag-alis mula sa lupain ng Tyre at Sidon, nagpunta Siya sa direksyon ng Dagat ng Galilee, tagos sa gitna ng nasasakupan ng Sampumbayan.
[7:32] At dinala nila sa Kanya ang isang binging hirap magsalita, at nakiusap sila sa Kanya na sana'y mapatungan ito ng Kanyang kamay.
[7:33] At nang kunin Niya ito palayo mula sa lahat ng karamihan, isinuot Niya ang mga daliri Niya papasok sa mga taynga nito; at pagdura ay hinipo Niya ang dila nito.
[7:34] Tapos, pagtingala sa langit ay huminga Siya ng malalim, at sinabi sa kanya, "Effata!" na ibig sabihin ay, "Magbukas ka!"
[7:35] At agad na nabuksan ang mga taynga nito, at natanggal ang pumipigil sa dila nito, tapos ay nakapagsalita na ito ng maayos.
[7:36] At sila ay inutusan Niya na huwag itong ipagsasabi. Pero kapag lalo Niya silang pinagbabawalan, mas lalo naman nilang pinagkakalat.
[7:37] At sa tindi ng pagkamangha ay sinabi nila, "Magaling ang lahat ng ginawa Niya! Parehas Niyang nagagawang bigyan ng pandinig ang mga bingi, at pagsalitain ang mga pipi!"
[8:1] Sa kalagitnaan ng mga araw na iyon ay napakaraming tao ang nagkatipon, at wala man lang silang anumang makain. Nang tawagin ni Jesus ang mga estudyante Niya, sinabi Niya sa kanila,
[8:2] "Naaawa Ako para sa mga taong ito, dahil tatlong araw Ko na silang kasama, at wala na silang anumang makain.
[8:3] At kung pauwiin Ko sila papunta sa bahay nilang di nakakain, manlulupaypay sila habang nasa daan, dahil ang ilan sa kanila ay malayo pa ang pinanggalingan.
[8:4] At sinagot Siya ng mga estudyante Niya, "Saan naman po makakakuha ang sinuman ng tinapay na sasapat sa kanila dito sa liblib na lugar?"
[8:5] At sila ay tinanong Niya, "Gaano karaming tinapay ang mayroon kayo?" At ang sabi nila, "Pito po."
[8:6] Kaya't inutusan Niyang umupo ang mga tao sa ibabaw ng lupa. At nang kunin ang pitong tinapay ay nagpasalamat, sabay pinaghati-hati Niya, at ipinamahagi sa mga estudyante Niya para ihain sa mga tao. At inihain nga nila ang mga ito sa mga tao.
[8:7] Mayroon din silang ilang pirasong maliliit na isda: at matapos pagpalain, nagsabi Siyang ihain din ang mga ito.
[8:8] Sila nga'y kumain at nabusog. Pagkatapos ay nakalikom sila ng pitong bayong ng mga pira-pirasong pagkain na natira.
[8:9] At ang mga nakakain ay aabot sa 4,000. Tapos, sila'y pinauwi na Niya,
[8:10] at agad sumakay sa loob ng bangka kasama ang mga estudyante Niya. Dumating sila sa loob ng bayan ng Banayad na Apoy,
[8:11] tapos ay naglabasan ang mga Pariseo, at sinimulang kuwestyunin Siya. Sinusubukan nila Siya sa pamamagitan ng paghingi sa Kanya ng senyales mula sa langit.
[8:12] Kaya't napabuntong-hininga Siya sa Kanyang espiritu sabay sabi, "Bakit naghahanap ng senyales ang henerasyong ito? Sinasabi Ko sa inyo ang totoo, walang senyales na ibibigay sa henerasyong ito."
[8:13] At sila ay nilayasan Niya. Pagsakay muli sa loob ng bangka, umalis na Siya papunta sa kabilang ibayo,
[8:14] at nakalimutan nilang magdala ng mga tinapay. Wala rin silang dala sa loob ng bangka maliban sa isang pirasong tinapay.
[8:15] Ngayon, sila ay binalaan Niya na nagsasabi, "Unawain niyo ito: mag-ingat kayo mula sa lebadura ng mga Pariseo, at sa lebadura ni Herodes."
[8:16] Kaya't nangatwiran sila sa isa't isa na nagsasabi, "Wala kasi tayong tinapay!"
[8:17] At nang malaman ito ni Jesus ay sinabi Niya sa kanila, "Bakit kayo nangangatwiran nang dahil wala kayong tinapay? Di pa ba kayo natututo o nakakaintindi? Matigas pa rin ba ang puso niyo?
[8:18] May mga mata kayo, hindi naman kayo nakakakita. At may mga taynga kayo, hindi naman kayo nakakarinig, at hindi kayo nakakaalala.
[8:19] Nang pinaghati-hati Ko ang limang tinapay para sa 5,000, ilan ang nakuha niyong bayong na puno ng mga tira-tirang pagkain?" Sagot nila sa Kanya, "12 po."
[8:20] "At nang ang pito para sa 4,000, ilan ang nakuha niyong bayong na puno ng mga tira-tirang pagkain?" At ang sabi nila, "Pito po."
[8:21] At sinabi Niya sa kanila, "Paanong hindi pa rin kayo nakakaintindi?"
[8:22] At dumating Siya sa Bethsaida; at dinala nila sa Kanya ang isang bulag, sabay nagmakaawa sila sa Kanya na kung pwede ay mahipo Niya ang lalake.
[8:23] At nang kunin ang kamay ng bulag, siya ay inakay Niya palabas ng baranggay, at matapos Niyang duraan ang kanyang mga mata ay inilapat Niya ang mga kamay sa kanya, sabay nagtanong Siya sa kanya kung may nakikita na siya.
[8:24] At pagtingala ay sinabi niya, "Nakikita ko po ang mga tao na parang mga puno. Nakikita ko silang naglalakad."
[8:25] Kaya't ipinatong uli Niya ang mga kamay sa ibabaw ng mga mata niya, at Kanyang pinadilat siya. At gumaling na siya, kaya't nakita na niya ng malinaw ang lahat.
[8:26] At siya ay pinauwi Niya sa bahay niya sabay sinabi, "Huwag kang pupunta sa loob ng baranggay ni sasabihin ito kanino man sa loob ng baranggay."
[8:27] Tapos ay nagpunta si Jesus at ang mga estudyante Niya papasok sa mga baranggay ng Caesarea Philippi. At habang nasa daan ay tinanong Niya ang mga estudyante Niya, at sinabi sa kanila, "Sino ba raw Ako ayon sa sinasabi ng mga tao?"
[8:28] At ang sagot nila, "Si Juan na Tagalublob po; at ang iba'y si Elias; pero ang iba nama'y, isa sa mga propeta."
[8:29] At sinabi Niya sa kanila, "Pero kayo, sino ba Ako sa palagay niyo?" At pagsagot ni Pedro ay sinabi sa Kanya, "Kayo po ang Kristo."
[8:30] At sila ay mahigpit Niyang pinagsabihan na huwag nilang sasabihin kanino man kung sino Siya.
[8:31] At sinimulan Niyang turuan sila na ang Anak ng Tao ay kailangang magdanas ng maraming paghihirap, at pambabastos mula sa mga punong-lingkod, at sa mga pangulong pari, pati na sa mga dalubhasa sa Biblia; at mapatay at bumangon pagkatapos ng tatlong araw.
[8:32] At hayagan Siyang nagsalita tungkol sa paksang ito. Pagkatapos ay hinila Siya ni Pedro sa isang tabi, at nagsimulang pagsabihan Siya.
[8:33] Pero paglingon at pagtingin Niya sa mga estudyante Niya, sinaway Niya si Pedro habang sinasabi, "Lumayas ka sa harapan Ko, Satanas! Dahil hindi mo iniisip ang mga bagay na mula sa Diyos, sa halip ay ang mga bagay na mula sa tao."
[8:34] At pagkatawag sa mga tao kasama ang mga estudyante Niya, sinabi Niya sa kanila, "Ang sinumang naghahangad na sumunod sa yapak Ko, dapat niyang pagkaitan ang sarili niya, at dapat niyang pasanin ang kanyang krus, at dapat na sumusunod siya sa Akin.
[8:35] Dahil ang sinumang gustong iligtas ang sarili niya ay ipapahamak ito, pero sinumang ipahamak ang sarili niya alang-alang sa Akin at sa Masayang Balita, siya ang magliligtas nito.
[8:36] Dahil ano ang mapapala ng isang tao kung mapasakanya ang buong mundo, pero ipahamak naman niya ang kaluluwa niya?
[8:37] O ano ang ibibigay ng isang tao kapalit ng kaluluwa niya?
[8:38] Dahil sinumang ikahiya Ako at ang Aking mga salita sa gitna ng mapangalunya at makasalanang henerasyong ito, ay siya ring ikakahiya ng Anak ng Tao pagdating Niya, taglay ang kaluwalhatian ng Ama Niya kasama ng mga angel na banal."
[9:1] At sinabi Niya sa kanila, "Sinasabi Ko sa inyo ang totoo, na may ilan sa mga nakatayo rito ang hinding-hindi makakatikim ng kamatayan hanggang sa makita nilang dumating ang Kaharian ng Diyos nang may kapangyarihan."
[9:2] At pagkalipas ng anim na araw, isinama ni Jesus sina Pedro at si Tyago pati rin si Juan, at sila'y dinala Niya papunta sa napakataas na bundok na walang kasamang iba. At Siya'y nag-ibang anyo sa kanilang harapan,
[9:3] anupa't ang mga damit Niya ay naging sobrang puti, kumikinang gaya ng niyebe. Walang gumagawa ng tela sa balat ng lupa ang kayang magpaputi nang ganoon.
[9:4] At nagpakita sa kanila si Elias kasama si Moises, at sila'y nakikipag-usap kay Jesus.
[9:5] At pagsabat ni Pedro ay sinabi niya kay Jesus, "Guro, mabuti po para sa ating dumito muna at para makagawa po kami ng tatlong tolda: isa po sa Inyo, at isa kay Moises, at isa naman kay Elias."
[9:6] Hindi niya kasi alam kung ano ang sasabihin dahil sa takot nila.
[9:7] At may ulap na pumalibot sa kanila, tapos ay may tinig mula sa ulap ang nagsabing, "Ito ay ang Anak Kong minamahal. Sa Kanya kayo makinig."
[9:8] At bigla na lang, pagtingin nila sa paligid, ay wala na silang nakitang kasama ni Jesus kundi sila na lamang.
[9:9] Pero habang sila'y pababa mula sa bundok, sila ay Kanyang inutusan na huwag nilang ipagsabi kanino man ang mga nasaksihan nila hanggang hindi pa nangyayari ang pagbangon ng Anak ng Tao mula sa mga patay.
[9:10] At inilihim nila ang pananalitang ito sa kanilang mga sarili habang nagtatanong kung ano ang ibig sabihin nitong pagbangon mula sa mga patay.
[9:11] Kaya't nang tanungin Siya ay sinabi nilang, "Bakit po sinasabi ng mga dalubhasa sa Biblia na dapat munang dumating si Elias?"
[9:12] At pagsagot ay sinabi Niya sa kanila, "Totoo nga na darating muna si Elias para ibalik ang lahat sa dati. At paano naman ang naisulat tungkol sa Anak ng Tao na dapat Siyang magdanas ng maraming hirap, at Siya'y kamuhian.
[9:13] Pero sinasabi Ko sa inyo na dumating na si Elias, at ginawa nila sa kanya ang lahat ng kagustuhan nila ayon sa naisulat tungkol sa kanya."
[9:14] At nang makarating sa piling ng mga estudyante, nakita Niya ang napakaraming taong nakapaligid sa kanila, at ang mga dalubhasa sa Bibliang nakikipag debate sa kanila.
[9:15] Pero biglang namangha ang lahat ng tao nang makita Siya, at dali-daling lumapit para batiin Siya.
[9:16] At tinanong Niya ang mga dalubhasa sa Biblia, "Ano namang argumento ang mayroon kayo sa kanila?"
[9:17] At isang lalaki mula sa karamihan ang sumagot at sinabi, "Guro, inilalapit ko po sa Inyo ang anak kong lalake na may espiritu ng pagka-pipi.
[9:18] At sa tuwing sinasapian siya nito ay nangingisay siya, tapos ay pinabubula at pinagngangalit nito ang mga ngipin niya, at siya'y namamayat. At kinausap ko po ang mga estudyante Niyo na palayasin nila ito, pero di po nila magawa."
[9:19] Pero nang sagutin siya ay sinabi Niya, "Hay, walang pananalig na henerasyon! Hanggang kailan Ko kayo sasamahan? Hanggang kailan Ko kayo titiisin? Dalhin niyo siya sa Akin."
[9:20] At siya ay dinala nila papunta sa Kanya, pero nang makita Siya ay biglang pinahirapan siya ng espiritu. At nang mabuwal sa ibabaw ng lupa ay gumulong siya sabay bula ng bibig.
[9:21] At tinanong Niya ang ama ng lalake, "Gaano na katagal na nangyayari ito sa kanya?" At ang sabi niya, "Simula po pagkabata.
[9:22] Madalas rin po siya nitong dalhin sa gitna ng apoy, at sa tubigan sa hangad na patayin siya. Pero kung may magagawa po Kayo, mahabag po Kayo sa amin, at tulungan Niyo po kami!"
[9:23] Pero sinabi ni Jesus sa kanya na, "Kung magagawa mong manalig, lahat ay posible sa nananalig."
[9:24] At agad na napaiyak ang ama ng bata, tapos ay luhaan niyang sinabi, "Nananalig po ako, Panginoon! Tulungan Niyo po ako dahil sa aking di pananalig."
[9:25] Pero nang mapansin ni Jesus na naglalapitan na ang maraming tao doon, sinaway Niya ang maruming espiritu habang sinasabi dito, "Inuutusan kitang pipi at binging espiritu, lumabas ka mula sa kanya at huwag ka nang papasok sa kanya!"
[9:26] At matapos sumigaw at pahirapan siya nang todo, lumabas na ito. Pagkatapos nito'y nagmukha na siyang patay, kaya't marami ang nagsabing, "Patay na siya!"
[9:27] Pero hinawakan ni Jesus ang kanyang kamay, ibinangon siya at siya'y nakatayo.
[9:28] At pagkapasok Niya sa loob ng bahay, nang sila-sila na lang, tinanong Siya ng mga estudyante Niya, "Bakit di po namin kayang palayasin iyon?"
[9:29] At sinabi Niya sa kanila, "Walang kayang magpalayas sa ganitong klase, kundi sa pamamagitan ng panalangin at pag-aayuno."
[9:30] At pag-alis mula roon ay dumaan sila sa gitna ng Galilee, pero di Niya gusto na may makaalam,
[9:31] dahil tinuturuan Niya ang mga estudyante Niya, at sinasabi sa kanila na ang Anak ng Tao ay ipagkakanulo sa kamay ng mga tao, at Siya'y papatayin nila pero matapos patayin ay babangon Siya sa ikatlong araw.
[9:32] Pero di nila naintindihan ang salitang iyon at takot silang tanungin Siya.
[9:33] At nagpunta Siya sa Capernaum: at habang nasa loob ng bahay ay tinanong Niya sila, "Ano ang pinagtatalunan niyo sa isa't isa habang nasa daan?"
[9:34] Pero tumahimik lang sila: dahil nagtalo-talo sila sa isa't isa habang nasa daan kung sino ang pinakadakila.
[9:35] At nang maupo ay tinawag Niya ang labindalawa, at sinabi Niya sa kanila, "Kung may naghahangad na mauna, siya ay magiging huli sa lahat, at tagapaglingkod ng lahat."
[9:36] At pagkuha sa isang bata ay inilagay Niya ito sa kalagitnaan nila. At nang kargahin ito ay sinabi Niya sa kanila,
[9:37] "Sinumang tatanggap sa isang tulad sa batang ito dahil sa pangalan Ko ay sa Akin tumatanggap. At sinumang tumanggap sa Akin ay hindi Ako ang tinatanggap, kundi ang nagpadala sa Akin."
[9:38] Pero nang sagutin Siya ni Juan ay sinabi nito, "Guro, may nakita kaming lalake na nagpapalayas ng mga demonyo sa pangalan Niyo, na hindi sumasama sa atin. Kaya't pinagbawalan namin siya dahil hindi nga siya sumasama sa atin."
[9:39] Pero sinabi ni Jesus, "Huwag niyo siyang pagbawalan, dahil walang makagagawa ng himala gamit ang pangalan Ko na pagkatapos ay agad na makapagsasalita nang masama laban sa Akin.
[9:40] Dahil ang hindi laban sa inyo ay kakampi niyo.
[9:41] Dahil sinumang magpainom sa inyo ng isang basong tubig sa pangalan Ko, dahil kayo'y kay Kristo, sinasabi Ko sa inyo ang totoo, hinding-hindi mawawala ang gantimpala niya.
[9:42] At sinumang gumawa ng bagay na ikadadapa ng isa sa mga maliliit na ito na nananalig sa Akin, mas mabuti pa sa kanya kung itali ang gilingang bato paikot sa leeg niya at ihagis siya sa gitna ng dagat.
[9:43] At kung ang kamay mo ang sanhi ng pagkadapa mo, putulin mo ito. Mabuti pa sa iyong pumasok sa loob ng Buhay na putol ang kamay, kaysa sa may dalawang kamay na pupunta sa loob ng impiyerno, sa gitna ng apoy na di namamatay.
[9:44] Kung saan ang uod nila ay di namamatay, at ang apoy ay walang humpay.
[9:45] At kung ang paa mo ang sanhi ng pagkadapa mo, putulin mo ito. Mabuti pa sa iyong pumasok sa loob ng Buhay na pilay, kaysa sa may dalawang paa na itatapon naman sa loob ng impiyerno, sa gitna ng apoy na di namamatay.
[9:46] Kung saan ang uod nila ay di namamatay, at ang apoy ay walang humpay.
[9:47] At kung ang mata mo ang sanhi ng pagkadapa mo, tanggalin mo ito. Mabuti pa sa iyong pumasok sa loob ng Kaharian ng Diyos na iisa lang ang mata, kaysa sa may dalawang mata na itatapon naman sa gitna ng apoy ng impiyerno.
[9:48] Kung saan ang uod nila ay di namamatay, at ang apoy ay di nawawala.
[9:49] Dahil ang bawat isa ay aasinan gamit ang apoy, at bawat alay ay hahaluan ng asin.
[9:50] Mabuti ang asin. Pero kung maging matabang ang asin, sa pamamagitan ng anung bagay niyo ito paaalatin? Magkaroon kayo ng asin sa inyong mga sarili, at mamuhay kayo nang mapayapa sa isa't isa."
[10:1] At pagbangon mula roon ay nagpunta Siya sa loob ng lupain ng Judea patungo sa kabilang ibayo ng Jordan. Kaya't muling nagdagsaan sa tabi Niya ang mga tao at, gaya ng Kanyang kinagawian, tinuruan Niya silang muli.
[10:2] At paglapit ng mga Pariseo ay nagtanong sila sa Kanya para subukin Siya, kung naaayon ba sa Batas na hiwalayan ng lalake ang asawang babae.
[10:3] At pagsagot ay sinabi Niya sa kanila, "Ano ang inutos sa inyo ni Moises?"
[10:4] At ang sabi nila, "Pumayag si Moises na gumawa ng kasulatan sa paghihiwalay bago maghiwalayan."
[10:5] Pero pagsagot ni Jesus ay sinabi Niya sa kanila, "Dahil sa katigasan ng mga puso niyo ay isinulat niya para sa inyo ang patakarang ito.
[10:6] Pero mula nang unang likhain ang lahat, lalake at babae ang pagkakagawa sa kanila ng Diyos.
[10:7] Dahil dito ay iiwan ng lalake ang ama at ang kanyang ina, at mananatili siya sa piling ng kanyang asawang babae.
[10:8] At silang dalawa ay magiging isang katawan. Kaya't hindi na sila dalawa, kundi isa nang katawan.
[10:9] Kaya't ang pinagsama ng Diyos ay huwag paghiwalayin ng tao."
[10:10] At sa loob ng bahay, nagtanong sa Kanya ang mga estudyante Niya tungkol uli sa bagay na iyon.
[10:11] At sinabi Niya sa kanila, "Sinumang hiwalayan ang kanyang asawang babae, at magpakasal sa iba ay nakikiapid laban sa kanya.
[10:12] At kung ang babae naman ay hiwalayan ang asawa niyang lalake, at magpakasal siya sa iba, siya ay nakikiapid."
[10:13] At dinala nila sa Kanya ang mga maliliit na bata para mahawakan Niya ang mga ito, pero sinaway ng mga estudyante ang mga nagdadala sa kanila.
[10:14] Pero nang makita ito ni Jesus, nainis Siya at sinabi sa kanila, "Hayaan niyo ang mga maliliit na batang lumapit sa Akin, at huwag niyo silang pagbawalan; dahil para sa mga katulad nila ang Kaharian ng Diyos!
[10:15] Sinasabi Ko sa inyo ang totoo, sinumang hindi tatanggap sa Kaharian ng Diyos gaya sa isang maliit na bata ay hinding-hindi makakapasok sa loob nito."
[10:16] At sila ay kinarga Niya, inilapat Niya ang mga kamay sa kanila, sabay pinagpala sila.
[10:17] At habang Siya'y lumalakad sa gitna ng kalsada, may isang lalaking tumakbo, at pagluhod sa Kanya ay tinanong Siya, "Mabuting Guro, ano po ba ang gagawin ko para manahin ko ang Buhay na walang hanggan?"
[10:18] Pero sinabi ni Jesus sa kanya, "Bakit mo Ako tinatawag na mabuti? Walang ibang mabuti maliban sa nag-iisang Diyos.
[10:19] Alam mo ang mga utos, 'Huwag kang makiapid; huwag kang papatay ng tao; huwag kang magnanakaw; huwag kang magbigay ng maling testimoniya; huwag kang mandaraya; parangalan mo ang iyong ama at ina.'"
[10:20] Pero nang sumagot ay sinabi niya sa Kanya, "Guro, ginawa ko na po ang lahat ng ito mula pa sa aking pagkabata."
[10:21] Pero tinignan siya ni Jesus, natuwa sa kanya, at sinabi sa kanya, "Isang bagay ang kulang mo: Umuwi ka, ipagbili mo anumang mayroon ka, tapos ibigay mo sa mga naghihikahos, at ikaw ay magkakaroon ng kayamanan sa langit. Pagkatapos ay bumalik ka, at sumama ka sa Akin na bitbit ang krus."
[10:22] Pero nalungkot siya dun sa sinabi. Umuwi siya na mabigat ang kalooban, dahil napakarami niyang pag-aari.
[10:23] At pagtingin sa paligid ni Jesus, sinabi Niya sa mga estudyante Niya, "Gaano na lang kahirap na papasok sa loob ng Kaharian ng Diyos ang mga nakakapit sa kayamanan!"
[10:24] At nagulat ang mga estudyante tungkol sa mga salitang ito. Pero nang sumagot si Jesus, muli Niyang sinabi sa kanila, "Mga anak, gaano na lang kahirap para sa kanila na nagtitiwala sa pera na makapasok sa loob ng Kaharian ng Diyos!"
[10:25] Mas madali pang makalusot ang isang kamelyo sa butas ng karayom, kaysa sa isang taong ubod ng yaman na makapasok sa loob ng Kaharian ng Diyos."
[10:26] At sa sobrang pagkamangha ay sinabi nila sa isa't isa, "At sino naman ang maaaring maligtas?"
[10:27] At pagtingin ni Jesus sa kanila ay sinabi Niya, "Imposible sa tao, pero sa tulong ng Diyos, hindi. Dahil lahat ng bagay ay posible sa tulong ng Diyos."
[10:28] At nagsimulang magsalita si Pedro sa Kanya, "Tignan Niyo, iniwan po namin ang lahat, at sumama sa Inyo!"
[10:29] At pagsagot ni Jesus ay sinabi Niya, "Sinasabi Ko sa inyo ang totoo, walang sinumang nag-iwan ng bahay, o mga kapatid na lalake, o mga kapatid na babae, o ama, o ina, o asawang babae, o mga anak, o mga lupain, alang-alang sa Akin at sa Masayang Balita,
[10:30] ang di tatanggap ng 100-beses ngayon sa loob ng panahong ito, ng mga bahay, at mga kapatid na lalake, at mga kapatid na babae, pati na mga nanay at mga anak, at mga lupain (na may kasamang pag-uusig), at doon sa mundong darating, walang hanggang Buhay.
[10:31] Pero maraming nauna ang mahuhuli, at huli na mauuna."
[10:32] Ngayon, sila ay nasa gitna ng daan paakyat sa Jerusalem, at nangyari na nangunguna sa kanila si Jesus. At sila'y namangha, at habang sumusunod, natakot sila. Tapos, nang pulungin muli ang Labindalawa, sinimulan Niyang sabihin sa kanila ang mga bagay na malapit nang mangyari sa Kanya.
[10:33] Ganito ang sabi Niya, "Pagmasdan niyo, paakyat na tayo sa Jerusalem; at ang Anak ng Tao ay ipagkakanulo sa mga pangulong pari, at sa mga dalubhasa sa Biblia. At Siya ay hahatulan nila ng parusang kamatayan, at ibibigay nila Siya sa mga dayuhan.
[10:34] At Siya ay paglalaruan, at Siya ay hahagupitin, at Siya ay duduraan, at Siya ay papatayin, pero sa ikatlong araw ay babangon Siya."
[10:35] At habang papalapit sa Kanya si Tyago at Juan na mga anak ni Zebedeo ay sinabi nila, "Guro, gusto po naming gawin Niyo para sa amin ang anumang hingin namin."
[10:36] At sinabi Niya sa kanila, "Ano naman ang gusto niyong gawin Ko para sa inyo?"
[10:37] At sinabi nila sa Kanya, "Ipagkaloob Niyo sa amin na kami po'y makaupo, isa sa Inyong kanan, at ang isa naman po'y sa Inyong kaliwa sa gitna ng Inyong kaluwalhatian."
[10:38] Pero sinabi ni Jesus sa kanila, "Hindi niyo alam ang hinihiling niyo. Kaya niyo bang inuman ang basong iniinuman Ko at mailublob sa paglulublob na Aking nilulubluban?"
[10:39] At ang sabi nila sa Kanya, "Kaya po namin." Pero sinabi ni Jesus sa kanila, "Siguradong iinom nga kayo sa baso na iniinuman Ko, at ilulublob kayo sa paglulublob na nilulubluban Ko,
[10:40] pero ang desisyon kung sino ang mauupo sa kanan ko, at sa kaliwa ko ay hindi Ako ang nagbibigay, kundi ibibigay ang mga ito para sa kanila kung saan ito inihanda."
[10:41] At nang marinig ito ng 10, nagsimula silang mainis kina Tyago at Juan.
[10:42] Pero nang palapitin sila ni Jesus ay sinabi Niya sa kanila, "Alam niyo ba na ang mga taong sa tingin nilang dapat mamuno sa mga dayuhang bansa ay sapilitan silang pinapasunod, at ang mga dakilang tao nila ang siyang naghahari sa kanila?
[10:43] Pero di kayo dapat ganito sa isa't isa. Sa halip, sinumang gustong maging dakila sa inyo ay siyang magiging lingkod niyo.
[10:44] At sinuman sa inyo na gustong mamuno ay magiging alipin ng lahat.
[10:45] Dahil maski na ang Anak ng Tao ay dumating di para paglingkuran, kundi para maglingkod, at ibigay ang sarili Niya na pantubos para sa nakararami."
[10:46] At nakarating sila sa Jerico. At nang papaalis na sila mula sa Jerico kasama ang mga estudyante Niya at ng napakaraming tao, ang bulag na si Bartimeo, anak ni Timeo ay nakaupo naman sa gilid ng kalsada na namamalimos.
[10:47] At nang marinig niya na si Jesus na Nazareno iyon, nagsimula siyang magsisigaw, at magsabing, "Jesus na Anak ni David, mahabag po Kayo sa akin!"
[10:48] At sinaway siya ng karamihan para patahimikin siya, pero mas lalo pa siyang sumigaw ng malakas, "Anak ni David, kahabagan Niyo po ako!"
[10:49] Kaya't paghinto ni Jesus ay nagsabi na tawagin siya. At tinawag nga nila ang bulag sabay sabi sa kanya, "Huminahon ka. Tumayo ka. Tinatawag ka Niya."
[10:50] At inihagis niya ang balabal niya. Pagtayo ay nagpunta siya palapit kay Jesus.
[10:51] At pagsagot ay sinabi sa kanya ni Jesus, "Ano ang gusto mong gawin Ko para sa iyo?" At sinabi sa Kanya ng bulag na lalaki, "Panginoon, na ako po'y makakita."
[10:52] At sinabi sa kanya ni Jesus, "Umalis ka na. Ang pananalig mo ang nagpagaling sa iyo." At biglang nagbalik ang kanyang paningin, at sumama siya kay Jesus sa gitna ng kalsada.
[11:1] At nang papalapit na sila sa Jerusalem, sa bandang Bethphage at Bethany, sa direksyon ng Bundok ng mga Olibo, ay nagpadala Siya ng dalawa sa mga estudyante Niya,
[11:2] at sinabi Niya sa kanila, "Pumunta kayo sa loob ng baranggay na nasa harapan niyo, at pagkapasok niyo sa loob nito ay may makikita kayo agad na bisirong asnong nakatali na di pa nasasakyan ng tao. Pagkalag niyo dito, kunin niyo.
[11:3] At kung may magsabi sa inyo, 'Bakit niyo ito ginagawa?' Sabihin niyo na kailangan siya ng Panginoon at ibabalik din siya agad dito."
[11:4] Nagpunta nga sila roon, at nakita ang bisirong asno sa may kanto sa labas na nakatali sa tabi ng pintuan, at kinalagan nila ito.
[11:5] At may ilang nakatayo doon na nagsabi sa kanila, "Ano ang ginagawa niyo? Bakit kinakalagan niyo iyang bisirong asno?"
[11:6] Pero sinagot nila ang mga ito kung paano sila inutusan ni Jesus, at pinayagan sila.
[11:7] Kaya't dinala nila ang bisirong asno sa tabi ni Jesus, at ipinatong nila rito ang mga damit nila, at umupo Siya sa ibabaw nito.
[11:8] Marami ding naglatag ng kanilang mga damit sa ibabaw ng kalsada, at ang iba ay nagputol pa ng mga madahong sanga mula sa mga puno, saka ikinalat nila sa ibabaw ng kalsada.
[11:9] At ang mga nangunguna kasama ang mga sumusunod ay nagsisigawan. Sinasabi nila, "Mabuhay! Purihin ang dumarating sa pangalan ng Panginoon!
[11:10] Pagpalain ang kaharian ng ama nating si David, na dumarating sa ngalan ng Panginoon! Mabuhay sa Kataas-taasan!"
[11:11] Pagkatapos ay pumasok si Jesus sa Jerusalem at dumiretso sa loob ng templo. At matapos tignan ang lahat ng bagay, dahil pagabi na rin nang oras na iyon, lumabas Siya papuntang Bethany kasama ang Labindalawa.
[11:12] At kinabukasan, paglabas nila mula sa Bethany, ay nagutom Siya.
[11:13] At pagkakita Niya sa isang puno ng igos sa kalayuan na may mayabong na dahon, ay pinuntahan Niya ito, sa pagbabaka sakaling may makitang anuman dito. Pero pagdating sa harapan nito ay wala Siyang nakita kundi mga dahon, dahil hindi pa iyon panahon ng mga igos.
[11:14] Kaya't pagsagot ni Jesus ay sinabi dito, "Mula ngayon wala na sa iyong kakain ng bunga kahit kailan!" At narinig iyon ng mga estudyante Niya.
[11:15] At sa pagdating nila sa Jerusalem, at pagpasok ni Jesus sa loob ng templo, sinimulan Niyang palayasin ang mga nagtitinda at bumibili sa loob ng templo, at pinagtataob Niya ang mga mesa ng mga nagpapalit ng pera at ang mga upuan ng mga nagtitinda ng mga kalapati.
[11:16] Hindi rin Niya hinayaang makapagdala ng kagamitan ang kahit sino na dumadaan sa templo.
[11:17] At nang magturo ay sinabi sa kanila, "Hindi ba't nasusulat na ang bahay Ko ay tatawaging Bahay Panalanginan para sa lahat ng mga bansa? Pero ginawa niyo itong lungga ng mga magnanakaw!"
[11:18] At narinig ito ng mga dalubhasa sa Biblia at ng mga pangulong pari, kaya't naghanap sila ng paraan kung paano nila Siya pababagsakin. Takot kasi sila sa Kanya dahil lahat ng tao ay hangang-hanga sa pagtuturo Niya.
[11:19] At nang sumapit na ang gabi ay umalis na Siya palabas ng lungsod.
[11:20] At kinaumagahan, habang naglalakad, nakita nila yung puno ng igos na natuyo na mula sa mga ugat nito.
[11:21] At nang maalala ni Pedro ay sinabi nito sa Kanya, "Guro, tignan Niyo! Ang puno ng igos na sinumpa Niyo ay natuyo na."
[11:22] At pagsagot ni Jesus ay sinabi Niya sa kanila, "Taglayin niyo ang pananalig ng Diyos.
[11:23] Dahil sinasabi Ko sa inyo ang totoo na sinumang magsabi sa bundok na ito, 'Matanggal ka at malagay ka sa gitna ng dagat,' at di siya nag-alinlangan sa kaibuturan ng puso niya, kundi ay naniwala siya na ang sinasabi niya ay nagaganap, mangyayari sa kanya ang anumang sinabi niya.
[11:24] Dahil dito ay sinasabi Ko sa inyo na sa lahat ng pagkakataon, gaano man karami ang hinihiling niyo sa pananalangin, maniwala kayo na tinatanggap niyo na, at iyon nga'y mapapa sa inyo.
[11:25] At kapag tumayo kayo para manalangin, magpatawad muna kayo kung mayroon kayong anumang hinanakit laban sa kanino man, para rin ang Ama niyo na nasa kalangitan ay patawarin kayo sa mga pagkukulang niyo.
[11:26] Pero kung di kayo nagpapatawad, hindi rin magpapatawad ang Ama niyo na nasa kalangitan sa mga pagkukulang niyo."
[11:27] At bumalik uli sila sa Jerusalem. At habang naglalakad Siya sa loob ng templo, naglapitan sa Kanya ang mga pangulong pari, at ang mga dalubhasa sa Biblia, saka ang mga punong-lingkod.
[11:28] At sinabi nila sa Kanya, "Sa kaninong kapangyarihan ginagawa Mo ang mga bagay na ito? At sino ang nagbigay sa Iyo ng karapatang ito para gawin Mo ang mga bagay na ito?"
[11:29] At pagsagot ni Jesus ay sinabi sa kanila, "Tatanungin Ko rin kayo tungkol sa isang paksa at kapag nasagot niyo Ako ay sasabihin Ko rin sa inyo sa kaninong kapangyarihan Ko ginagawa ang mga bagay na ito.
[11:30] Ang Paglulublob ni Juan, mula ba ito sa langit, o mula sa mga tao? Sagutin niyo Ko."
[11:31] At nagdiskusyon sila sa isa't isa. Sabi nila, "Kung sasabihin natin na 'Mula sa Langit', sasabihin Niya, 'Eh kung ganun, ano ang dahilan bakit di kayo naniwala sa kanya?'
[11:32] Pero kung sasabihin nating, 'Mula sa mga tao...'" Takot naman sila sa mga tao dahil lahat ay itinuturing si Juan bilang isang tunay na propeta.
[11:33] At pagsagot ay sinabi nila kay Jesus, "Hindi namin alam." Kaya't pagsagot ni Jesus ay sinabi sa kanila, "Hindi Ko rin sasabihin sa inyo sa kaninong kapangyarihan Ko ginagawa ang mga bagay na ito."
[12:1] At nagsimula Siyang magsalita sa kanila gamit ang mga talinghaga: "May isang taong nagtanim ng ubasan, at naglagay siya dito ng bakod, tapos ay naghukay siya ng pisaan ng ubas, at nagtayo siya ng isang torre. Pagkatapos ay ipinagkatiwala niya ito sa mga magtatanim at siya ay nangibang-bansa.
[12:2] At pagdating ng panahon ay nagpadala siya ng alipin papunta sa mga magtatanim, para mula sa mga magtatanim ay matanggap niya ang mula sa bunga ng ubasan.
[12:3] Pero sinunggaban nila ito, binugbog nila, at pinaalis na walang kadala-dala.
[12:4] At nagpadala uli siya papunta sa kanila ng isa pang alipin. Ito rin ay binato nila, hinampas sa ulo, at pinalayas matapos pahiyain.
[12:5] At muli siyang nagpadala ng isa pa. Siya rin ay pinatay nila. At marami pang iba; ang iba'y binubugbog, at iba'y talagang pinapatay.
[12:6] Gayun pa man, dahil may isa siyang lalaking anak, ang pinakamamahal niya, ipinadala niya rin ito papunta sa kanila sa huling pagkakataon. Sinabi niya na, 'Igagalang nila ang anak ko.'
[12:7] Pero sinabi ng mga magtatanim na iyon sa isa't isa na, 'Ito ang tagapagmana! Halikayo, patayin natin siya, at mapapasa atin na ang mana.'
[12:8] At sinunggaban nila siya, pinatay, at itinapon nila sa labas ng ubasan.
[12:9] Ano kaya ang gagawin ng may-ari ng ubasan? Darating siya at papatayin niya ang mga magtatanim, pagkatapos ay ibibigay niya ang ubasan sa iba.
[12:10] At hindi niyo ba nabasa ang Kasulatang ito, 'Batong di tinanggap ng mga nagtatayo ng gusali, ito ang siyang naging pangunahing batong pansulok.
[12:11] Ang nangyaring ito ay mula sa Panginoon, at kamangha-mangha ito sa ating paningin?'"
[12:12] At naghanda na silang damputin Siya, pero takot lang sila sa mga tao, dahil alam nilang patama sa kanila ang talinghagang sinabi Niya. At nang pabayaan Siya ay umalis na lang sila.
[12:13] At nagpadala sila papunta sa Kanya ng piling mga Pariseo at ilan sa mga opisyal ni Herodes, para Siya ay mahuli nila sa pagsasalita.
[12:14] At pagdating ng mga ito ay sinabi nila sa Kanya, "Guro, alam po naming totoo kayo, at wala kayong takot patungkol sa anuman. Dahil hindi Niyo tinitignan ang panlabas na itsura ng tao, sa halip ay nagtuturo po Kayo sa paraan ng Diyos ng may katotohanan: Naayon po ba sa Batas na magbigay ng buwis sa Emperador, o hindi?
[12:15] Dapat po ba tayong magbigay, o hindi po dapat tayo magbigay? Pero dahil nalalaman Niya ang kanilang pagkukunwari, sinabi Niya sa kanila, "Bakit niyo Ako sinusubukan? Dalhan niyo Ako ng isang denaryo para matignan Ko."
[12:16] At nagdala sila nito. Pagkatapos ay sinabi Niya sa kanila, "Kanino ang mukha, at ang tatak na ito?" At sinabi nila sa Kanya, "sa Emperador."
[12:17] At pagsagot ni Jesus ay sinabi Niya sa kanila, "Ibalik niyo sa Emperador ang mga bagay na para sa Emperador, at sa Diyos ang mga bagay na para sa Diyos." At namangha sila sa Kanya.
[12:18] At lumapit sa Kanya ang mga Saduseo na nagsasabing walang "Pagbangon ng mga Patay". At nang tanungin nila Siya ay sinabi nila,
[12:19] "Guro, isinulat ni Moises para sa atin na kapag namatay ang isang lalaking kapatid at iwanan nito ang asawa, tapos ay wala itong naiwang anak, dapat na kupkupin ng kapatid nitong lalake ang kanyang asawa, at magtaguyod ng binhi para sa kapatid niyang lalake.
[12:20] May pitong magkakapatid at kumuha ng asawa yung panganay at namatay na walang iniwang binhi.
[12:21] Kinupkop ngayon siya ng pangalawa at namatay. Pero hindi rin ito nag-iwan ng binhi. Ganoon din ang pangatlo.
[12:22] At napangasawa siya ng pitong magkakapatid pero di nakapag-iwan ng binhi. Sa kahuli-hulihan, namatay na rin ang babae.
[12:23] Kaya naman sa panahon ng Pagbangon ng mga Patay, kapag bumangon na sila, sino sa kanila ang magiging asawa ng babae gayong silang pito ay naging asawa niya?"
[12:24] Pero pagsagot ni Jesus ay sinabi Niya sa kanila, "Di ba't dito kayo nagkakamali, dahil hindi niyo naiintindihan ang Biblia ni ang kapangyarihan ng Diyos?
[12:25] Dahil kapag sila'y nagbangon mula sa mga patay, hindi na sila nagpapakasal o di kaya'y ibinibigay para ikasal, kundi sila'y katulad na ng mga anghel na nasa langit.
[12:26] Tungkol naman sa mga patay na bumabangon sila - hindi niyo ba nabasa sa loob ng aklat ni Moises sa bahagi ng mababang puno kung paano siya kinausap ng Diyos na nagsabing, 'Ako ang Diyos ni Abraham, at ang Diyos ni Isaac, at ang Diyos ni Jacob?'
[12:27] Hindi Siya ang Diyos ng mga patay, kundi ang Diyos ng mga nabubuhay. Kaya't malaki ang pagkakamali niyo."
[12:28] At lumapit ang isa sa mga dalubhasa sa Biblia matapos silang magtalakayan. Matapos makita kung gaano kahusay ang pagkakasagot Niya sa kanila, nagtanong ito sa Kanya, "Ano po ang pinakamahalaga sa lahat ng Kautusan?"
[12:29] At sinagot siya ni Jesus na, "Ang pinakamahalaga sa lahat ng Kautusan ay, 'Dinggin mo, Israel, ang Panginoong Diyos natin ay nag-iisang Panginoon.
[12:30] At mamahalin mo ang Panginoon mong Diyos nang buong puso mo, at nang buong kaluluwa mo, at nang buong pag-iisip mo, at nang buong lakas mo.' Ito ang pinakamahalagang utos.
[12:31] At ang pangalawa na kapantay nito, 'Mamahalin mo ang kapwa mo gaya ng iyong sarili.' Wala nang iba pang utos na hihigit sa mga ito."
[12:32] At sinabi sa Kanya nung dalubhasa sa Biblia, "Magaling po Guro! Naaayon po sa katotohanan ang sinabi Niyo na ang Diyos ay nag-iisa at wala nang iba pa maliban sa Kanya.
[12:33] At ang mahalin Siya nang buong puso, at nang buong kaunawaan, at nang buong kaluluwa, at nang buong lakas, at ang mahalin ang kapwa gaya ng sarili ay higit pa kaysa sa lahat ng mga buong handog na nagliliyab at sa mga alay."
[12:34] At nang makita siya ni Jesus na marunong siyang sumagot, sinabi Niya rito, "Hindi ka na nalalayo mula sa Kaharian ng Diyos." At wala nang nagtangkang magtanong pa sa Kanya.
[12:35] At pagsagot ni Jesus ay sinabi Niya habang nagtuturo sa loob ng templo, "Paano masasabi ng mga dalubhasa sa Biblia na ang Kristo ay anak ni David?
[12:36] Dahil sinabi mismo ni David sa pamamagitan ng Banal na Espiritu, 'Sinabi ng Panginoon sa Panginoon Ko, Maupo Ka sa kanan Ko hanggang sa gawin Kong tungtungan ng paa Mo ang mga kaaway Mo.'
[12:37] Sa makatuwid, si David mismo ay tinatawag Siyang Panginoon. Kaya't paano Siya magiging anak niya?" At ang maraming taong nagkakatipon ay masayang nakikinig sa Kanya.
[12:38] At sinabi Niya sa kanila sa kalagitnaan ng pagtuturo Niya, "Mag-ingat kayo mula sa mga dalubhasa sa Biblia na mahilig maglakad suot ang magagarang damit at aliw na aliw sa mga pagbati sa gitna ng mga pampublikong pagtitipon,
[12:39] at mga pangunahing upuan sa gitna ng mga simbahan, at mga espesyal na upuan sa gitna ng mga pistahan,
[12:40] na lumalamon sa bahay ng mga balo at pakitang-gilas na nananalangin ang mga ito nang pagkahaba-haba. Tatanggapin nila ang mas mabigat na kaparusahan!"
[12:41] At pagkaupo ni Jesus sa tapat ng kabang-yaman, tinignan Niya kung paano naglalagay ng pera ang mga tao sa loob ng kabang-yaman. At maraming mayayaman ang naglalagay ng malalaking halaga.
[12:42] Pero pagdating ng isang mahirap na babaing balo, naghulog ito ng dalawang maliit na mamera na katumbas ng singko sentimo.
[12:43] At nang tawagin ang Kanyang mga estudyante ay sinabi Niya sa kanila, "Sinasabi Ko sa inyo ang totoo, na ang mahirap na babaing balong ito ay naglagay ng higit pa sa lahat ng mga naghulog sa loob ng kabang-yaman.
[12:44] Lahat kasi ay naghulog lang mula sa mga sobra nila. Pero siya, sa kabila ng kanyang kahirapan, ay inilagay ang lahat ng mayroon siya, ang kabuuan ng kanyang kabuhayan."
[13:1] At habang lumalabas Siya mula sa templo, sinabi sa Kanya ng isa sa mga estudyante Niya, "Guro, tignan Niyo kung anung klaseng mga bato at anung klaseng mga gusali!"
[13:2] At pagsagot ni Jesus ay sinabi sa kanya, "Nakikita mo iyang mga naglalakihang gusali? Wala ni isang maiiwan ditong bato sa ibabaw ng isa pang bato na hindi tiyak na mabubuwag!"
[13:3] At habang Siya'y nakaupo sa ibabaw ng bundok ng mga Olibo kaharap ng templo, tinanong Siya ng sarilinan nina Pedro, at Tyago, pati ni Juan at ni Andres,
[13:4] "Sabihin Niyo po sa amin, kailan po ba mangyayari ang mga bagay na ito at ano po ang senyales kung kailan malapit nang matupad ang lahat ng ito?"
[13:5] At pagsagot sa kanila ni Jesus ay nagsimula Siyang magsabi, "Paganahin niyo ang inyong mga pang-unawa para di kayo maloko ninuman.
[13:6] Dahil maraming magsusulputan gamit ang pangalan Ko na magdedeklarang Ako sila, at marami silang ililigaw.
[13:7] At kapag nakarinig kayo ng mga digmaan at bali-balita ng mga digmaan, huwag kayong mabahala dahil dapat lang mangyari ang mga ito, pero hindi pa ito ang katapusan,
[13:8] dahil makikipagdigmaan ang bansa laban sa bansa, at kaharian laban sa kaharian. Magkakaroon din ng mga paglindol sa iba't ibang lugar, at magkakaroon ng mga taggutom at mga kaguluhan. Simula pa lamang ang mga ito ng mga paghihirap.
[13:9] Pero bantayan niyo ang isa't isa dahil dadalhin nila kayo sa gitna ng mga hukuman, at gugulpihin kayo sa loob ng mga simbahan. Bukod pa rito, patatayuin kayo sa harap ng mga gobernador at ng mga hari alang-alang sa Akin, bilang patotoo sa kanila.
[13:10] Pero ang Masayang Balita ay dapat munang maiproklama sa lahat ng mga bansa.
[13:11] At kapag dinala nila kayo para hatulan, huwag niyo munang alalahanin ni pag-isipan ng mabuti ang sasabihin niyo. Sa halip, kung anuman ang ibigay Niya sa inyo sa oras na iyon, yun ang sabihin niyo, dahil hindi naman kayo ang siyang nagsasalita, kundi ang Banal na Espiritu.
[13:12] Magtataksil rin ang kapatid sa kapatid hanggang sa kamatayan, ganoon din ang ama sa anak. Ang mga anak din ay lalaban sa mga magulang at ipapapatay sila.
[13:13] At kamumuhian kayo ng lahat dahil sa pangalan Ko, pero ang manatiling tapat hanggang wakas ang siyang maliligtas.
[13:14] Pero kapag nakita niyo ang kasuklam-suklam na magdudulot ng pagkawasak na nakatayo kung saan hindi ito dapat, na sinabi ng propetang Daniel, (unawain ng nagbabasa) sa puntong iyon lumikas papunta sa kabundukan ang mga nasa Judea.
[13:15] At huwag nang bumaba pa sa loob ng bahay ang nasa bubungan, ni pumasok pa dito para kumuha ng anuman mula sa bahay niya.
[13:16] At ang nasa bukid ay huwag nang balikan pa ang mga bagay sa likuran at kunin ang damit niya.
[13:17] Lagot rin ang mga may dinadala sa sinapupunan at ang mga nagpapasuso sa gitna ng mga araw na iyon!
[13:18] Pero ipanalangin niyo na ang paglikas niyo ay hindi mangyari sa panahon ng taglamig.
[13:19] Dahil magkakaroon sa mga araw na iyon ng isang klase ng kahirapan na ang katulad ay hindi pa nangyayari mula ng unang lalangin ng Diyos ang lahat hanggang sa kasalukuyan, at hinding-hindi na mangyayari pa.
[13:20] At kung hindi pinaikli ng Panginoon ang mga araw, ay baka wala ni isang laman ang maligtas. Pero alang-alang sa mga hinirang na Kanyang pinili, pinaikli Niya ang mga araw.
[13:21] At saka kung may magsabi sa inyo, 'Tignan mo, nandito ang Kristo!' o 'Tignan mo, nandoon!' Huwag kayong maniwala,
[13:22] dahil magsusulputan ang mga pekeng Kristo at mga pekeng propeta saka magpapakita sila ng mga senyales at nakakamanghang bagay para sila'y makapanlinlang, kung maaari, pati ang mga hinirang.
[13:23] Kaya't kayo, paganahin niyo ang inyong mga pang-unawa. Tignan niyo, sinabi Ko na sa inyo ang lahat.
[13:24] Pero sa kalagitnaan ng mga araw na iyon, pagkatapos ng kahirapang ito, magdidilim ang araw at ang buwan ay di magbibigay ng liwanag niya,
[13:25] at ang mga bituwin sa langit ay maglalaglagan at ang mga kapangyarihan sa gitna ng kalangitan ay mayayanig.
[13:26] At sa puntong iyon makikita nila ang Anak ng Tao na dumarating sa gitna ng kaulapan ng may dakilang kapangyarihan at kaluwalhatian.
[13:27] At sa puntong iyon ipadadala Niya ang mga anghel Niya at pagsasama-samahin Niya ang mga hinirang Niya mula sa apat na panig ng daigdig, mula sa kadulu-duluhan ng daigdig hanggang sa kadulu-duluhan ng langit.
[13:28] Ngayon, matuto kayo mula sa talinghaga ng puno ng igos: Kapag ang tangkay nito ay naging malambot na at sumisibol na ang mga dahon, alam niyo na ang tag-araw ay malapit na.
[13:29] Gayundin naman kayo, kapag nakita niyong dumarating na ang mga bagay na ito, alam niyo na ito ay malapit na, nasa mga pintuan na.
[13:30] Sinasabi ko sa inyo ang totoo, na ang henerasyong iyon ay hinding-hindi mauubos hangga't lahat ng mga bagay na ito ay maisakatuparan.
[13:31] Ang langit at ang lupa ay maglalaho, pero ang mga salita Ko ay hinding-hindi maglalaho.
[13:32] Pero patungkol sa araw at sa oras na iyon ay walang nakakaalam, kahit pa ang mga anghel na nasa langit o ang Anak, kundi ang Ama.
[13:33] Mag-ingat, magbantay at manalangin kayo, dahil hindi niyo alam kung kailan ang itinakdang panahon.
[13:34] Parang isang tao na nang mangibang bansa ay iniwan ang bahay niya at ibinigay sa mga alipin niya ang kapangyarihang mamahala, at ang trabaho ng bawat isa sa kanila, at inutusan ang gwardia na magbantay.
[13:35] Kaya't magbantay kayo dahil hindi niyo alam kung kailan darating ang may-ari ng bahay - kung sa gabi, o sa hatinggabi, o sa pagtilaok ng manok, o sa umaga,
[13:36] Kundi, baka sa bigla niyang pagdating, ay maabutan niya kayong natutulog.
[13:37] At ang sinasabi Ko sa inyo ay sinasabi Ko sa lahat, Magbantay kayo.
[14:1] At matapos ang dalawang araw ay Pista na ng Paskua at ng Tinapay na Walang Lebadura. Naghahanap pa rin ng paraan ang mga pangulong pari at ang mga dalubhasa sa Biblia kung paano Siya huhulihin sa mapanlinlang na paraan para maipapatay Siya.
[14:2] Pero sinabi nila, "Huwag sa kalagitnaan ng pista, kung hindi ay magkakaroon ng kaguluhan mula sa mga tao."
[14:3] Samantala, habang Siya ay nasa Bethany at Siya'y nakaupo sa loob ng bahay ni Simong alyas ketongin, may isang babae ang nagpunta doon na may dalang alabastrong lalagyan ng purong langis ng Nardo na napakamahal. At matapos basagin ang alabastrong lalagyan ay ibinuhos ito sa tuktok ng ulo Niya.
[14:4] At may mga ilan doon ang naghimutok sa kani-kanilang mga sarili at nagsabing, "Para saan ang ginawang pagsasayang ng pabangong ito?
[14:5] Dahil pwede pa iyang mabili ng higit sa 150,000 piso at maipamahagi sa mga mahihirap." At pinagalitan nila ang babae.
[14:6] Pero sinabi ni Jesus, "Hayaan niyo siya. Bakit niyo siya hinuhusgahan ng masama? Gumawa siya ng isang magandang bagay para sa akin.
[14:7] Dahil lagi kayong may kasama na mahihirap at kaya niyo silang gawan ng kabutihan kahit kailan niyo gusto, pero hindi niyo Ako laging kasama.
[14:8] Ibinigay niya ang mayroon siya. Pumunta siya rito ng mas maaga sa inaasahan para pahiran ng langis ang Aking katawan para sa libing.
[14:9] Sinasabi ko sa inyo ang totoo, itong ginawa niya ay mababanggit rin saan man iproklama ang Masayang Balitang ito sa buong mundo bilang paggunita sa kanya."
[14:10] At si Judas na Iscariote, isa sa Labindalawa, ay umalis papunta sa mga pangulong pari para ipagkanulo Siya sa kanila.
[14:11] At nagdiwang sila nang malaman ito at nangako silang bibigyan siya ng pabuya. At nag-isip na siya ng magandang pagkakataon para maipadampot Siya.
[14:12] At sa unang araw ng Tinapay na Walang Lebadura, kung kailan kinakatay nila ang kordero ng Paskua, sinabi sa Kanya ng mga estudyante Niya, "Saan Niyo po gustong pumunta nang makapaghanda kami para makakain Kayo sa Paskua?"
[14:13] At nagpadala Siya ng dalawa sa mga estudyante Niya at sinabi Niya sa kanila, "Pumunta kayo sa gitna ng lungsod at may sasalubong sa inyong lalaki na may bitbit na isang bangang tubig. Sumama kayo sa kanya.
[14:14] At kung saan man siya pumasok, sabihin niyo sa may-ari ng bahay na sinasabi ng Guro, 'Nasaan na ang kwartong pambisita kung saan Ako kakain ng Paskua kasama ng mga estudyante Ko?'
[14:15] At ipapakita niya sa inyo ang malaking kwarto sa itaas na kumpleto sa gamit at handa na. Doon kayo maghanda para sa atin."
[14:16] Kaya't umalis ang mga estudyante Niya at pumunta sa gitna ng lungsod. At natuklasan nila tulad ng pagkakasabi Niya sa kanila at naghanda sila para sa Paskua.
[14:17] At pagdating kinagabihan, nagpunta Siya roon kasama ang Labindalawa.
[14:18] At habang sila'y nakaupo at kumakain, sinabi ni Jesus, "Sinasabi Ko sa inyo ang totoo na isa sa inyo na kasama Kong kumakain ay magtataksil sa Akin."
[14:19] At sila'y nagsimulang mabagabag, at isa-isang nagsabi sa Kanya, "Ako po ba?", gayun din ang iba, "Ako po ba?"
[14:20] At pagsagot ay sinabi Niya sa kanila, "Isa mula sa Labindalawa na kasama Kong sumasawsaw sa ibabaw ng plato. 
[14:21] Totoong papanaw ang Anak ng Tao ayon sa isinulat tungkol sa Kanya, pero lagot naman ang taong iyon na kinasangkapan sa pagpapadampot sa Anak ng Tao. Mabuti pa sa taong iyon kung hindi na siya ipinanganak pa."
[14:22] At habang kumakain sila, kumuha ng tinapay si Jesus, matapos pagpalain ay pinaghati-hati Niya, tapos ay ibinigay sa kanila at sinabi, "Kunin niyo, kainin niyo. Ito ang katawan Ko."
[14:23] At pagkuha sa baso ay nagpasalamat. Ibinigay Niya sa kanila, at uminom silang lahat mula roon.
[14:24] At sinabi Niya sa kanila, "Ito ang dugo Ko para sa Bagong Kasunduan na ibinubuhos sa kapakanan ng nakararami.
[14:25] Sinasabi Ko sa inyo ang totoo na hinding-hindi na Ako iinom pa mula sa bunga ng ubas hanggang sa araw na iyon, kung saan iinumin ko itong bago sa loob ng Kaharian ng Diyos."
[14:26] At pagkaawit ng isang himno ay dumiretso na sila papunta sa Bundok ng mga Olibo.
[14:27] At sinabi sa kanila ni Jesus na, "Ngayong gabi, lahat kayo ay madadapa dahil sa Akin. Dahil naisulat, 'Patutumbahin ko ang pastor at magsisikalat ang mga tupa.'
[14:28] Pero pagkatapos Kong bumangon, mauuna Ako sa inyo papunta ng Galilee."
[14:29] Pero sinabi ni Pedro sa Kanya, "Kahit pa ang lahat ay madapa, hindi ako."
[14:30] At sinabi sa kanya ni Jesus, "Sinasabi ko sa iyo ang totoo na ngayong araw, sa kalagitnaan ng gabing ito, bago tumilaok ang manok ng makalawang beses ay tatlong ulit mo akong itatatwa."
[14:31] Pero mas diniinan niya ang pagsasalita, "Kung kailangang mamatay akong kasama Niyo, hinding-hindi ko Kayo itatatwa sa ano pa mang paraan!" At ganito rin ang sinabi nilang lahat.
[14:32] At dumating sila sa lugar na kung tawagin ay Getsemane. Tapos, sinabi Niya sa mga estudyante Niya, "Maupo kayo dito habang nananalangin Ako."
[14:33] At isinama Niya si Pedro, at si Tyago, pati na si Juan. Pagkatapos ay nagsimula Siyang makaramdam ng matinding takot at kapighatian.
[14:34] Kaya't sinabi Niya sa kanila, "Sobra-sobra ang pagkabagabag ng kaluluwa Ko na halos ikamatay Ko! Maghintay kayo dito at magbantay."
[14:35] At pagkausad nang kaunti, dumapa Siya sa ibabaw ng lupa, at nanalangin Siya na kung maaari ay lampasan na lang Siya ng oras na iyon.
[14:36] At sinabi Niya, "Tatay, Ama, ang lahat ng bagay ay posible po sa Inyo. Alisin Niyo po ang inuming ito mula sa Akin, ngunit hindi kagustuhan Ko ang masunod, kundi ang sa Inyo."
[14:37] At bumalik Siya at natagpuan Niya silang natutulog, kaya't sinabi Niya kay Pedro, "Simon, natutulog ka na. Wala ka bang lakas na magbantay ng isang oras?
[14:38] Magbantay kayo at manalangin, nang sa ganun ay hindi kayo malagay sa gitna ng tukso. Totoong gustong sumunod ng espiritu, pero ang laman ay mahina.
[14:39] At pag-alis ay nanalangin Siyang muli tulad sa salitang sinabi Niya.
[14:40] Pero pagbalik Niya ay natagpuan sila na muling natutulog, dahil ang mga mata nila ay hirap nang dumilat at hindi nila alam ang isasagot nila sa Kanya.
[14:41] At bumalik Siya nang pangatlong beses at sinabi Niya sa kanila, "Hanggang ngayon ay natutulog at nagpapahinga pa rin kayo. Tama na. Dumating na ang oras. Tignan niyo, ipagkakanulo na ang Anak ng Tao papunta sa mga kamay ng masasama.
[14:42] Bangon na kayo! Paalis na tayo. Tignan niyo, palapit na ang magkakanulo sa Akin."
[14:43] At habang nagsasalita pa Siya, agad na dumating si Judas, isa sa Labindalawa, at kasama niya ang napakaraming taong may mga dalang mga sandata at batuta. Galing sila sa mga pangulong pari, at sa mga dalubhasa sa Biblia, at sa mga punong-lingkod.
[14:44] At ang nagkakanulo sa Kanya ay nagbigay ng palatandaan sa kanila na nagsabing, "Sinumang halikan ko, Siya na iyon. Dakpin niyo Siya at dalhin niyo nang maayos."
[14:45] At pagdating ay bigla itong lumapit sa Kanya habang nagsasabing, "Guro, guro!" sabay halik sa Kanya.
[14:46] Kaya't Siya ay dinampot nila, at dinala nila Siya,
[14:47] Pero may isa sa mga nakatayo ang bumunot ng patalim at tinaga ang alipin ng Pangulong Pari at natapiyas ang taynga nito.
[14:48] At pagtugon ni Jesus ay sinabi sa kanila, "Para namang pumunta kayo laban sa isang magnanakaw at may dala-dala pa kayong mga sandata at mga batuta para arestuhin Ako.
[14:49] Araw-araw niyo Kong kasama sa loob ng templo na nagtuturo at hindi niyo Ko inaresto. Pero dapat na matupad ang mga nakasulat sa Biblia."
[14:50] At tumakas silang lahat at iniwan Siya.
[14:51] At may isang binatilyong sumusunod sa Kanya na nakabalot sa linong tela ang hubad na katawan. Sinunggaban din siya ng mga binatilyong nandoon.
[14:52] Pero iniwan niya ang linong damit at hubo't hubad na tumakbo palayo sa kanila.
[14:53] At dinala nila si Jesus papunta sa Pangulong Pari, at nagtipon sa kanya ang lahat ng mga pangulong pari, at ang mga punong-lingkod pati na ang mga dalubhasa sa Biblia.
[14:54] At sinundan Siya ni Pedro mula sa kalayuan, hanggang sa loob papunta sa bulwagan ng Pangulong Pari. At naupo siya kasama ng mga gwardia at siya'y nagpainit sa tabi ng liwanag.
[14:55] At ang mga pangulong pari pati ang kabuuan ng konseho ay naghanap ng testigo laban kay Jesus sa layong patayin Siya, pero wala silang makita.
[14:56] Marami kasing nagpapahayag ng mga pekeng testimoniya laban sa Kanya, pero hindi nagtutugma ang mga pahayag nila.
[14:57] At may ilan na paglapit ay nagpahayag ng pekeng testimonya laban sa Kanya na nagsabing,
[14:58] "Narinig namin na sinabi Niyang, 'Bubuwagin Ko ang templong ito na ginawa gamit ang mga kamay, at sa loob ng tatlong araw ay magtatayo Ako ng isang hindi ginawa gamit ang mga kamay.'"
[14:59] Pero hindi pa rin nagtutugma ang mga testimonya nila.
[14:60] At pagtayo ng Pangulong Pari sa gitna ay tinanong niya si Jesus. Sabi niya, "Hindi Ka sumasagot sa kahit ano! Ano itong mga sinasabi nila laban sa Iyo?"
[14:61] Pero tumahimik lang Siya at di sumagot. Muli pa Siyang tinanong ng Pangulong Pari at sinabi sa Kanya, "Ikaw ba ang Kristo, ang Anak ng Kapuri-puri?
[14:62] Pero Sinabi ni Jesus, "Ako nga, at makikita niyo ang Anak ng Tao na nakaupo sa kanan ng Makapangyarihan, at dumarating sa gitna ng kaulapan sa langit!"
[14:63] Kaya't pinunit ng Pangulong Pari ang mga damit niya sabay sinabi, "Bakit kailangan pa nating magkaroon ng mga testigo?
[14:64] Narinig niyo ang paglapastangan sa Diyos! Ano sa tingin niyo?" At silang lahat ay nagdesisyon laban sa Kanya na dapat Niyang tanggapin ang parusang kamatayan.
[14:65] At nagsimula ang ilang duraan Siya, sabay tinakpan ang mukha Niya, at inupakan Siya, saka sinabi sa Kanyang, "Magpahayag Ka ng Salita ng Diyos!" At pinagsasampal Siya ng mga gwardia.
[14:66] At habang si Pedro ay nasa ibabang palapag ng bulwagan, may dumating na isa sa mga katiwalang babae ng Pangulong Pari.
[14:67] At nang makita si Pedrong nagpapainit doon, tinitigan niya ito at sinabi, "Ikaw rin yung kasama ni Jesus na Nazareno!"
[14:68] Pero di siya umamin at sinabing, "Hindi ko alam ni naiintindihan ang iyong sinasabi." At nagpunta siya sa labas papasok sa beranda at tumilaok ang manok.
[14:69] At pagkakita uli sa kanya ng katiwalang babae ay sinimulan nitong sabihin sa mga nakatayo na, "Ang taong ito ay mula sa kanila."
[14:70] Pero muli niya itong ikinaila at pagkatapos lang ng ilang sandali, muling sinabi ng mga nakatayo doon kay Pedro, "Totoo ngang galing ka sa kanila dahil ikaw rin ay Galileno at ang paraan ng pagsasalita mo ay kaparehas Niya."
[14:71] At nagsimula na siyang magsalita ng masama at manumpa ng ganito, "Hindi ko kilala ang taong ito na binabanggit niyo!"
[14:72] At tumilaok ang manok ng pangalawang beses kaya't naalala ni Pedro ang salitang sinabi sa kanya ni Jesus na, "Bago tumilaok ang manok ng pangalawang beses ay tatlong beses mo Akong ikakaila." At nang maisip ito ay humagulgol siya.
[15:1] At kinaumagahan, agad-agad na nagpatawag ng pagpupulong ang mga pangulong pari kasama ang mga punong-lingkod, at mga dalubhasa sa Biblia pati na ng buong konseho. Pagkagapos kay Jesus ay inilabas nila Siya at dinala kay Pilato.
[15:2] At tinanong Siya ni Pilato, "Ikaw ba ang Hari ng mga Judio? At pagsagot Niya ay sinabi rito, "Ikaw na ang nagsasabi."
[15:3] At naghain ng napakaraming paratang ang mga pangulong pari laban sa Kanya.
[15:4] At tinanong uli Siya ni Pilato na nagsabing, "Wala Ka bang isasagot? Tignan Mo kung gaano karami ang pinaparatang nila laban sa Iyo."
[15:5] Pero di na sumagot si Jesus, kaya't namangha si Pilato.
[15:6] Ngayon, kada pista ay nagpapalaya siya para sa kanila ng isang bilanggo, sinuman ang hilingin nila.
[15:7] At may isa na nagngangalang Barabbas, na nakakulong kasama ng iba pang nagsagawa ng rebelyon. Siya'y namaslang sa gitna ng rebelyong iyon.
[15:8] At nang magsigawan ang mga tao ay nagsimula silang humiling sa kanya kung ano ang lagi niyang ginagawa para sa kanila.
[15:9] Pero sinagot sila ni Pilato at sinabi, "Gusto niyo ba na palayain ko para sa inyo ang Hari ng mga Judio?"
[15:10] Alam niya kasi na ipinadakip Siya ng mga pangulong pari dahil sa inggit.
[15:11] Pero inudyukan ng mga pangulong pari ang mga tao na palayain na lang niya si Barabbas para sa kanila.
[15:12] Pero nang muling sumagot si Pilato ay sinabi sa kanila, "Ano naman ang gusto niyong gawin ko sa Kanya na tinatawag niyong Hari ng mga Judio?"
[15:13] At muli silang nagsigawan, "Ipako Siya sa krus!"
[15:14] Kayat sinabi ni Pilato sa kanila, "Ano namang kasamaan ang nagawa Niya?" Pero lalo lang lumakas ang kanilang sigawan, "Ipako Siya sa krus!"
[15:15] Pero sa kagustuhan ni Pilatong gumawa ng ikatutuwa ng mga tao, pinalaya niya si Barabbas para sa kanila at ibinigay niya si Jesus matapos hagupitin, para maipako Siya sa krus.
[15:16] At dinala Siya ng mga pulis sa loob ng bulwagan na kung tawagin ay Praetorion at tinawag nila ang buong batalyon.
[15:17] Pagkatapos ay dinamitan nila Siya ng mala-ube na kulay ng damit, at nang makagawa ng isang koronang tinik ay ipinutong iyon sa Kanya.
[15:18] At nagsimula silang bumati sa Kanya, "Mabuhay! Hari ng mga Judio!"
[15:19] At pinukpok nila Siya sa ulo gamit ang isang tambo, tapos ay dinuraan Siya, at pagluhod ay sinamba nila Siya.
[15:20] At habang pinaglalaruan nila Siya ay tinanggal nila ang kulay ube na damit mula sa Kanya, at isinuot sa Kanya ang mga damit na pag-aari Niya, at inilabas nila Siya para ipako Siya sa krus.
[15:21] At may isang Simon na taga Cyrene na dumating mula sa lalawigan at napadaan lang doon. Siya ang ama nila Alexander at Rufus. Pinilit nila ang taong ito para bitbitin ang Kanyang krus.
[15:22] At dinala nila Siya sa lugar na kung tawagin ay Golgotha, ang ibig sabihin ay, "Lugar ng Bungo."
[15:23] At binigyan nila Siya ng katas ng ubas na hinaluan ng mira para inumin, pero di Niya ito tinanggap.
[15:24] At nang maipako Siya ay pinaghatian nila ang mga damit Niya. Nagbunutan pa sila para malaman kung kanino mapupunta ang mga ito.
[15:25] At alas nuebe ng umaga noon nang maipako Siya sa krus.
[15:26] At ang pamagat ng hatol sa Kanya na isinulat ay, "ANG HARI NG MGA JUDIO."
[15:27] At may dalawang magnanakaw pa silang ipinako kasama Niya, isa sa kanan at isa sa kaliwa Niya.
[15:28] At natupad ang nakasulat sa Biblia na sinasabi, "At Siya'y napabilang kasama ng mga salarin."
[15:29] At ang mga dumadaan ay iniinsulto Siya na umiiling at sinasabi, "Aha, ang taong wawasak sa templo at magtatayo nito sa loob ng tatlong araw!
[15:30] Iligtas Mo kaya ang sarili Mo at bumaba Ka mula sa krus!"
[15:31] At sa ganitong paraan rin ang mga pangulong pari ay nagtawanan sa isa't isa kasama ng mga dalubhasa sa Biblia na nagsabing, "Niligtas Niya ang iba pero di Niya kayang iligtas ang sarili Niya?
[15:32] Siya ngayon ay bumaba mula sa krus para masaksihan natin at manampalataya tayo sa Kristo, ang Hari ng Israel!" Ininsulto rin Siya ng mga kasamahan Niyang nakapako.
[15:33] At pagdating ng tanghaling tapat ay naging madilim sa ibabaw ng buong lupain hanggang alas tres ng hapon.
[15:34] At pagdating ng alas tres ng hapon ay sumigaw si Jesus ng malakas habang sinasabi, "Eloi, Eloi, lama sabaktani?" na ibig sabihin ay, "Diyos Ko, Diyos Ko, ano ang dahilan bakit Niyo po Ako pinabayaan?"
[15:35] At nang marinig ito ng ilan sa mga nakatayo doon, sinabi nila, "Tignan mo, tinatawag Niya si Elias."
[15:36] Pero may isang tumakbo at pinuno ng suka ang espongha, pagkatapos ay ikinabit ito sa isang sanga ng halaman na ipinainom sa Kanya habang sinasabi, "Hintayin niyo at tignan natin kung dadating si Elias para kunin Siya."
[15:37] At pagsigaw ni Jesus ng malakas ay nalagutan na Siya ng hininga.
[15:38] At nahati sa dalawa ang kurtina ng Templo mula sa tuktok hanggang sa pinakaibaba.
[15:39] At nang masaksihan ng opisyal ng kapulisan na nakatayo sa harap Niya, kung paano Siya sumigaw at nalagutan ng hininga, sinabi nito, "Totoong ang taong ito ang Anak ng Diyos!"
[15:40] At mayroon ding mga babaing nanonood sa kalayuan. Kabilang rin sa mga ito ay sina Maria na taga Magdala, at si Mariang ina ni Tyago (na mas bata) at ni Jose, at si Salome.
[15:41] Sila din ay kasakasama Niya noong Siya'y nasa Galilee at naglilingkod sila sa Kanya, at marami pang iba ang kasama Niyang umakyat papuntang Jerusalem.
[15:42] At nang sumapit na ang gabi, iyon kasi ay araw ng paghahanda, isang araw bago ang Pamamahinga,
[15:43] dumating si Joseng taga Arimatea, isang kagalang-galang na senador. Siya mismo ay nag-aabang rin sa Kaharian ng Diyos. Naglakas loob siyang puntahan si Pilato at hiniling niya ang katawan ni Jesus.
[15:44] At di makapaniwala si Pilato na talagang patay na Siya, kaya't nang tawagin ang opisyal ng kapulisan ay tinanong niya ito kung matagal na Siyang patay.
[15:45] At nang malaman ito mula sa opisyal ng kapulisan, ibinigay niya ang katawan kay Jose.
[15:46] At pagdala ng mamahalin na telang lino at nang maibaba na Siya ay binalot Siya ni Jose gamit ang telang lino at nilagay Siya sa loob ng libingang inukit mula sa isang malaking bato. Tapos ay pinagulong ang isang bato sa tapat ng pasukan ng libingan.
[15:47] At si Maria na taga Magdala at Mariang ina ni Jose ay nakita kung saan Siya nakahimlay.
[16:1] At nang lumipas na ang Pamamahinga, bumili ng mga pabango sina Maria na taga Magdala at Mariang ina ni Tyago pati na si Salome, para pagbisita ay mapahiran nila Siya.
[16:2] At maagang-maaga pa, sa unang araw ng linggo ay lumakad na sila papunta ng libingan habang sumisikat palang ang araw.
[16:3] At sinabi nila sa isa't isa, "Sino ang mag-aalis para sa atin ng bato mula sa pasukan ng libingan?"
[16:4] Pero pagtingin ay nakita nilang naigulong na ang bato: napakalaki kasi nito.
[16:5] At pagpasok sa loob ng libingan ay nakita nila ang isang binatilyong nakaupo sa bandang kanan, na nakasuot ng maputing damit na abot sa paa ang haba. At sila'y nagulat.
[16:6] At ang sabi niya sa kanila, "Huwag kayong magulat. Hinahanap niyo si Jesus ang Nazareno na napako sa krus. Bumangon Siya. Wala na Siya rito. Tignan niyo ang lugar kung saan nila Siya ipinatong.
[16:7] Pero pag-uwi niyo ay sabihin niyo sa mga estudyante Niya at kay Pedro na mauuna Siya sa inyo sa loob ng Galilee. Doon niyo Siya makikita gaya ng sinabi Niya sa inyo.
[16:8] At ng makalabas ay dali-dali silang umalis mula sa libingan. At kinasihan sila ng takot na may kasamang pagkamangha kaya't hinding-hindi sila nakapagsalita dahil sa takot nila.
[16:9] Ngayon, pagkabangon ng umaga sa unang araw ng linggo, nagpakita Siya una kay Maria na taga Magdala, kung saan nakapagpalayas Siya ng pitong demonyo.
[16:10] Pag-alis nito roon ay ipinamalita nito sa mga naging kasamahan Niya na nagluluksa at nag-iiyakan.
[16:11] At nang marinig nila na buháy Siya at nagpakita sa kanya, hindi sila naniwala.
[16:12] At pagkatapos ng mga bagay na ito, nagpakita Siya sa dalawang kasamahan nila sa ibang itsura habang sila'y naglalakad papuntang lalawigan.
[16:13] At sila, nang makaalis, ay sinabi ito sa mga naiwan, pero di pa rin sila naniwala sa mga ito.
[16:14] Pagkatapos, nagpakita Siya sa labing-isa habang sila'y kumakain, at tinuligsa Niya ang kanilang di paniniwala at katigasan ng puso, dahil di sila naniwala sa mga nakakita na bumangon Siya.
[16:15] At sinabi Niya sa kanila, "Pumunta kayo sa lahat ng sulok ng daigdig at iproklama niyo ang Masayang Balita sa lahat ng nilikha.
[16:16] Ang manalig at magpalublob ay maliligtas, pero ang di manalig ay hahatulan ng walang hanggang kaparusahan.
[16:17] At ang mga senyales na ito ay susunod sa mga nanalig: sa pamamagitan ng pangalan Ko ay magpapalayas sila ng mga demonyo; magsasalita sila gamit ang mga kakaibang wika;
[16:18] Dadampot sila ng mga ahas at kung uminom sila ng anumang nakamamatay, hinding-hindi sila nito masasaktan; ipapatong nila ang mga kamay sa mga may sakit at bubuti ang kalagayan ng mga ito.
[16:19] Kaya't matapos nga silang kausapin ng Panginoon, kinuha na Siya papuntang langit at naupo Siya sa kanan ng Diyos.
[16:20] At nang makaalis ang mga ito ay nagproklama sila sa lahat ng lugar. Ang Panginoon ang kasamang tumutulong at nagpapatunay sa Salita sa pamamagitan ng mga senyales na sumusunod. Amen.
[1:1] Sa kabila na marami na ang nagsagawang bumuo ng maayos na salaysay tungkol sa mga bagay na nangyari na lubos na pinaniniwalaan sa aming kalagitnaan,
[1:2] ayon sa paraang ibinigay nila sa amin, nilang mula noong una ay naging mga saksi at mga katiwala ng Salita.
[1:3] Minabuti ko rin po, yamang ganap ang aking kaunawaan sa lahat ng mga bagay na ito mula sa umpisa, na isulat sa inyo kung paano sila nangyari, kagalang-galang na Teofilo,
[1:4] upang lubusan niyong maunawaan ang katiyakan tungkol sa mga bagay na naituro na sa inyo.
[1:5] Sa panahon ni Herodes na hari ng Judea, may isang pari na nagngangalang Zacarias, mula sa organisasyon ni Abia. At ang asawa niya ay mula sa mga babaing anak ni Aaron, at ang pangalan nito ay Elisabet.
[1:6] At parehas silang matuwid sa harap ng Diyos, walang bahid dungis na namumuhay ayon sa lahat ng mga kautusan at mga ordinansa ng Panginoon.
[1:7] At wala silang naging anak dahil si Elisabet ay baog, at parehas na silang napaglipasan ng panahon.
[1:8] Pero dumating ang panahon, habang naglilingkod siya bilang pari sa harap ng Diyos, ayon sa pagkakatalaga ng kanyang serbisyo
[1:9] na napili siya (nang magpalabunutan sila ayon sa nakagawian ng kaparian) na magsunog ng insenso pagpasok sa loob ng templo ng Panginoon.
[1:10] At ang buong taong bayan sa labas ay nananalangin sa oras ng insenso.
[1:11] At nagpakita sa kanya ang isang anghel ng Panginoon na nakatayo sa kanang bahagi ng altar ng insenso.
[1:12] At nagulat si Zacarias ng makita ito at siya'y kinasihan ng takot.
[1:13] Pero sinabi sa kanya ng anghel, "Huwag kang matakot, Zacarias, dahil dininig ang panalangin mo, at ang asawa mo na si Elisabet ay ipagbubuntis ka ng isang anak na lalake, at tatawagin mo ang pangalan niyang Juan.
[1:14] At siya'y magiging kasiyahan sa iyo, at matinding kagalakan, samakatuwid marami ang magdiriwang dahil sa kanyang kapanganakan,
[1:15] dahil magiging dakila siya sa paningin ng Panginoon, at hinding-hindi siya iinom ng katas ng ubas at alak. At pupuspusin siya ng Banal na Espiritu sa tiyan pa lang ng kanyang ina.
[1:16] At marami sa mga anak ni Israel ang pababalikin niya sa Panginoon nilang Diyos.
[1:17] At mauuna siya sa harapan Niya sa espiritu at kapangyarihan ni Elias, para ibalik ang mga puso ng mga ama sa mga anak, at ang suwail sa karunungan ng matutuwid. Para ihanda sa Panginoon ang isang ganap na bayan.
[1:18] Pero sinabi ni Zacarias sa anghel na ito, "Batay sa anung paraan ko malalaman ito, dahil ako ay matanda na at ang asawa ko ay napaglipasan na ng panahon niya?"
[1:19] At pagsagot ng anghel ay sinabi sa kanya, "Ako si Gabriel, na nakatayo sa harapan ng Diyos at ako'y pinadala para sabihin sa iyo at ianunsyo sa iyo ang masayang balitang ito.
[1:20] At tignan mo, ika'y mapipipi at di makapagsasalita, hanggang sa araw na mangyari ang mga bagay na ito dahil sa hindi ka naniwala sa aking mga salita na magaganap sa kanilang kapanahunan."
[1:21] At ang mga tao ay naghihintay kay Zacarias, at nagtaka sila sa tagal ng pananatili niya sa loob ng Templo.
[1:22] Pero pagkalabas, hindi na siya makapagsalita sa kanila, at naunawaan nila na nakakita siya ng pangitain sa loob ng templo. At siya ay sumisenyas na lang sa kanila at tuluyan na siyang naging pipi.
[1:23] At dumating ang panahon nang matapos na niya ang nakatakdang mga araw ng kanyang serbisyo, na umalis na siya papunta sa kanyang bahay.
[1:24] Pero pagkatapos ng mga araw na iyon, nagdalang-tao si Elisabet na asawa niya at tinago niya ang kanyang sarili ng limang buwan. Sinabi niya,
[1:25] "Ganito ako trinato ng Panginoon, sa panahon na pinagtuunan Niya ako ng pansin para tanggalin ang aking kahihiyan sa gitna ng madla."
[1:26] At pagsapit ng ika-anim na buwan ang anghel na si Gabriel ay pinadala mula sa Diyos sa isang lungsod ng Galilee na ang pangalan ay Nazareth,
[1:27] sa isang babaing birhen na naikasal na sa lalaking nagngangalang Jose na mula sa angkan ni David. At ang pangalan ng babaing birhen ay Maria.
[1:28] At pagpasok ng anghel sa kinaroroonan niya ay sinabi nito, "Masayang pagbati sa iyo, pinapaburang lubos! Ang Panginoon ay sumasa iyo! Pinagpala ka sa mga kababaihan!"
[1:29] Pero pagkakita niya ay nagulumihanan siya sa salita nito at pinag-isipan niya ng mabuti kung ano bang ibig sabihin ng pagbating iyon.
[1:30] At sinabi ng anghel sa kanya, "Huwag kang matakot, Maria, dahil nakahanap ka ng pabor sa harap ng Diyos.
[1:31] At tignan mo, ika'y magbubuntis sa loob ng sinapupunan, at magsisilang ka ng anak na lalake, at tatawagin mo ang pangalan Niyang Jesus.
[1:32] Magiging dakila Siya, at tatawaging Anak ng Kataas-taasan at ipagkakaloob sa Kanya ng Panginoong Diyos ang trono ni David na Kanyang ama.
[1:33] At maghahari Siya sa tahanan ni Jacob magpakailanman, at ang Kaharian Niya ay walang katapusan."
[1:34] Pero sinabi ni Maria sa anghel, "Paano po ito mangyayari kung wala pa po akong karanasan sa isang lalake?"
[1:35] At pagsagot ng anghel ay sinabi sa kanya, "Kakasihan ka ng Banal na Espiritu at ang kapangyarihan ng Kataas-taasan ay babalot sa iyo, kaya naman ang banal na isisilang mo ay tatawaging Anak ng Diyos.
[1:36] Tignan mo ngayon, ang kamag-anak mo ring si Elisabet, siya ay nagbubuntis na ng isang lalake sa kanyang katandaan, at ngayon ay ika-anim na buwan na niya na kung tawagi'y 'baog,'
[1:37] Dahil walang anumang bagay ang di kayang maganap kung galing sa Diyos."
[1:38] Pero sinabi ni Maria, "Nakatingin po kayo sa aliping babae ng Panginoon. Mangyari po nawa sa akin ayon sa sinabi niyo." At umalis mula sa kanya ang anghel.
[1:39] At pagbangon ni Maria sa loob ng mga araw na iyon ay dali-dali siyang nagpunta sa isang lungsod ng Juda sa gitna ng kaburulan.
[1:40] At pumasok siya sa loob ng bahay ni Zacarias at bumati kay Elisabet.
[1:41] At nangyari nang marinig ni Elisabet ang pagbati ni Maria, lumundag ang bata sa loob ng sinapupunan niya at napuspos si Elisabet ng Banal na Espiritu.
[1:42] At sumigaw siya ng may malakas na tinig at sinabi niya, "Pinagpala ka sa mga kababaihan, at pinagpala ang bunga ng iyong sinapupunan.
[1:43] At paanong nangyari ito sa akin na pinuntahan ako ng ina ng Panginoon ko?
[1:44] Dahil pagkarinig ng taynga ko sa tinig ng iyong pagbati, biglang lumukso sa galak ang bata sa loob ng sinapupunan ko.
[1:45] At mapalad ang nanalig dahil magkakaroon ng kaganapan ang mga sinabi sa kanya mula sa Panginoon."
[1:46] At sinabi ni Maria, "Ang kaluluwa ko ay niluluwalhati ang Panginoon,
[1:47] at nagdiriwang ang espiritu ko sa harap ng Diyos na tagapagligtas ko!
[1:48] Dahil pinahalagahan Niya ang mababang katayuan ng Kanyang aliping babae. Tignan mo, dahil simula ngayon, lahat ng henerasyon ay tatawagin akong mapalad.
[1:49] Dahil Ang Makapangyarihan ay ginawan ako ng mga kagila-gilalas na mga bagay, at Banal ang pangalan Niya!
[1:50] At ang kahabagan Niya ay para sa bawat henerasyon ng mga may takot sa Kanya.
[1:51] Gumawa Siya ng makapangyarihan gamit ang braso Niya; Tinalo Niya ang mga mapagmataas sa kaisipan ng kanilang puso.
[1:52] Ibinaba Niya mula sa mga trono ang mga makapangyarihan at inangat Niya ang mga mabababa ang katayuan.
[1:53] Pinupuno Niya ng mabubuting bagay ang mga nagugutom, at pinauuwi Niya ng walang kadala-dala ang mga mayayaman.
[1:54] Tinulungan Niya si Israel na Kanyang lingkod bilang pag-alaala sa kahabagan Niya
[1:55] ayon sa sinabi Niya sa ating mga ninuno, kay Abraham at sa kanyang mga binhi magpakailanman."
[1:56] At nanatili si Maria sa bahay nito para samahan ito sa loob ng tatlong buwan pagkatapos ay bumalik na siya papunta sa bahay niya.
[1:57] Ngayon, natupad na ang panahon para kay Elisabet na siya'y manganak, at nagsilang siya ng lalaking anak.
[1:58] At nabalitaan ng mga kapit-bahay at ng mga kamag-anak niya kung papaano pinaranas ng Panginoon ang laki ng Kanyang kahabagan sa kanya, at sila ay nagdiwang na kasama niya.
[1:59] At pagdating ng ika-8 araw ay dumating sila para tuliin ang bata at pinangalanan itong Zacarias gaya ng pangalan ng tatay niya.
[1:60] Pero nang sumagot ang nanay niya ay sinabi nito, "Hindi, sa halip, Juan ang ipapangalan sa kanya."
[1:61] At sinabi nila sa kanya na, "Wala pa sa lahat ng kamag-anak mo ang tinatawag sa ganyang pangalan!"
[1:62] Kaya't nagpahiwatig sila ng katanungan sa ama niya kung ano ba sa tingin nito ang ipapangalan sa kanya.
[1:63] At paghingi ng tablang masusulatan ay nagsulat ito na ang sabi, "Ang pangalan niya ay Juan." Kaya't nagtaka silang lahat.
[1:64] At biglang nagbukas ang bibig niya at ang dila niya ay naging maayos! Kaya't nakapagsalita na siya habang nagpupuri sa Diyos.
[1:65] At dumating ang takot sa lahat ng nakatira sa paligid nila, anupa't lahat ng mga bagay na ito ay naging usap-usapan sa buong kaburulan ng Judea.
[1:66] At lahat ng mga nakarinig ay napaisip sa kaibuturan ng kanilang mga puso habang sinasabi, "Ano kaya ang mangyayari sa batang ito?" At ang kamay ng Panginoon ay sumasakanya.
[1:67] At si Zacarias na ama niya ay napuspos ng Banal na Espiritu at nagpahayag siya ng Salita ng Diyos na nagsabing,
[1:68] "Papurihan ang Panginoong Diyos ng Israel dahil nagbisita Siya at nagsagawa ng pagliligtas sa Kanyang bayan.
[1:69] At nagtatag Siya para sa atin ng sungay ng kaligtasan sa loob ng tahanan ng Kanyang lingkod na si David,
[1:70] ayon sa sinabi Niya sa pamamagitan ng bibig ng Kanyang mga banal na propeta mula pa sa pasimula ng daigdig:
[1:71] Kaligtasan mula sa ating mga kaaway, at mula sa kamay ng lahat ng mga namumuhi sa atin;
[1:72] Upang isagawa ang kahabagan para sa ating mga ninuno, at alalahanin ang Kanyang banal na kasunduan -
[1:73] ang sinumpaang pangako Niya kay Abraham na ama natin:
[1:74] na matapos maligtas mula sa kamay ng ating mga kaaway ay ipagkaloob sa atin na maglingkod sa Kanya ng walang pangamba
[1:75] ng may kabanalan at katuwiran sa Kanyang harapan, sa bawat araw ng ating buhay.
[1:76] At ikaw naman, munting anak, ay tatawaging propeta ng Kataas-taasan dahil ika'y hahayo sa pupuntahan ng Panginoon, para ihanda ang mga daraanan Niya;
[1:77] para magbigay sa Kanyang bayan ng kaalaman ng kaligtasan, sa ikapagpapatawad ng kanilang mga kasalanan
[1:78] sa pamamagitan ng taos-pusong malasakit ng ating Diyos, kung saan binisita tayo ng Bukang-liwayway mula sa langit;
[1:79] para magbigay ng liwanag sa mga nasa gitna ng dilim, at nakaupo sa lilim ng kamatayan; para gabayan ang ating mga paa tungo sa landas ng kapayapaan."
[1:80] Kaya't patuloy na lumaki ang bata, at patuloy na lumakas sa espiritu. At naroon siya sa gitna ng mga liblib na lugar hanggang sa araw na magpakilala siya ng hayagan sa Israel.
[2:1] At nangyari sa gitna ng mga panahong iyon, na lumabas ang panukala mula sa Emperador Augusto na dapat na magparehistro ang buong mundo.
[2:2] Itong pagpaparehistro ay unang ginawa noong si Cirenio ay gobernador pa ng Syria.
[2:3] At lahat ay nag-alisan para magparehistro, bawat isa papunta sa sariling lungsod.
[2:4] At umakyat din si Jose mula sa Galilee sa lungsod ng Nazareth, papunta ng Judea, sa lungsod ni David na kung tawagin ay Bethlehem, (sa dahilan na siya ay nagmula sa angkan at pamilya ni David)
[2:5] para magparehistro kasama ang kanyang pinakasalang asawa na si Maria na malapit nang manganak.
[2:6] At nangyari habang sila ay nasa lugar na iyon na dinatnan na sila ng araw ng kanyang panganganak.
[2:7] At iniluwal niya ang kanyang anak na panganay, at binalot niya ito sa lampin, at inilagay Siya sa loob ng sabsaban dahil wala nang lugar para sa kanila sa loob ng hotel.
[2:8] At sa loob ng lalawigan ding iyon ay may mga pastor na nakatira sa kabukiran, at nagbabantay sa kanilang kawan sa gabi.
[2:9] At biglang may anghel ng Panginoon ang tumayo sa tabi nila, at ang kaluwalhatian ng Panginoon ay nagniningning sa palibot nila anupa't sila ay natakot ng sobra-sobra.
[2:10] At sinabi ng anghel sa kanila, "Huwag kayong matakot dahil, tignan niyo, inaanunsyo ko sa inyo ang balita ng matinding kasiyahan na aabot sa lahat ng tao.
[2:11] Dahil isinilang sa inyo sa araw na ito, sa lungsod ni David, ang Tagapagligtas na siyang Kristong Panginoon.
[2:12] At ito ang inyong palatandaan; matatagpuan niyo ang sanggol na nakabalot sa lampin, na nakahiga sa loob ng sabsaban."
[2:13] At biglang nagpakita kasama ng anghel ang sangkatutak na hukbo ng langit na nagpupuri sa Diyos at sinasabi,
[2:14] "Luwalhati sa Diyos sa kaitaasan at kapayapaan sa ibabaw ng daigdig! Kasiyahan para sa mga tao!"
[2:15] At nangyari, habang paalis mula sa kanila ang mga anghel papunta sa langit na sinabi sa isa't isa ng mga taong pastor, "Lumakad tayo agad hanggang sa Bethlehem at tignan natin itong bagay na nangyari na ipinaalam sa atin ng Panginoon!"
[2:16] At nagmamadali silang nagpunta doon at natagpuan nila parehas si Maria at si Jose, kasama ang sanggol na nakahiga sa loob ng sabsaban.
[2:17] Pero nang makita ay ipinamalita nila ang patungkol sa mensahe na sinabi sa kanila tungkol sa Batang ito.
[2:18] At lahat ng mga nakarinig ay namangha tungkol sa mga bagay na sinabi ng mga pastor sa kanila.
[2:19] Pero itinago ni Maria ang lahat ng mga bagay na ito habang pinagninilay-nilayan ang mga ito sa loob ng kanyang puso.
[2:20] At bumalik ang mga pastor na niluluwalhati at pinupuri ang Diyos dahil sa lahat ng narinig at nakita nila ayon sa sinabi sa kanila.
[2:21] At nang matapos ang ika-8 araw ay tinuli na ang bata, at ang pangalan Niya ay tinawag na Jesus, ang pangalang ibinigay sa pamamagitan ng angel bago pa Siya ipagbuntis sa loob ng sinapupunan.
[2:22] At nang matapos ang mga araw ng paglilinis nila ayon sa Batas ni Moises, Siya ay dinala nila sa Jerusalem para iharap sa Panginoon,
[2:23] (ayon sa isinulat sa Batas ng Panginoon na "Bawat lalaking magbukas sa sinapupunan ay tatawaging Banal ng Panginoon),
[2:24] at para magbigay ng alay ayon sa binanggit sa Batas ng Panginoon, "Isang pares ng kalapating batu-bato, o dalawang inakay na kalapati."
[2:25] At pansinin mo, may isang tao sa Jerusalem na ang pangalan ay Simeon. At ang taong ito'y matuwid, at maka-Diyos. Nag-aantay siya sa pagdating ng Kaginhawahan ng Israel, at ang Banal na Espiritu ay sumasa kanya.
[2:26] At ipinahayag sa kanya sa pamamagitan ng Banal na Espiritu na hindi niya makikita ang kamatayan maliban sa makita niya muna ang Kristo ng Panginoon.
[2:27] At pumunta siya sa loob ng templo sa patnubay ng Espiritu. Dinala rin ng mga magulang sa loob ang sanggol na Jesus para gawin nila ang naaayon sa tradisyon ng Batas patungkol sa Kanya.
[2:28] At kinarga niya ang Bata sa gitna ng mga bisig niya, sabay pinuri ang Diyos at sinabi,
[2:29] "Panginoon, pinapalaya Niyo na po ngayon ng may kapayapaan ang alipin Niyo gaya ng sinabi Niyo,
[2:30] dahil nakita na ng mga mata ko ang kaligtasan Niyo
[2:31] na inihanda Niyo sa harapan ng lahat ng tao.
[2:32] Isang liwanag para sa ikatututo ng mga dayuhang bansa, at kaluwalhatian sa Inyong bayang Israel.
[2:33] At nagtataka sina Jose at ang Kanyang ina dahil sa mga bagay na sinasabi patungkol sa Kanya.
[2:34] Tapos, binasbasan sila ni Simeon at sinabi niya kay Maria na ina ng Bata, "Tignan mo, ang batang ito ay itinakda para sa pagbagsak at pagbangon ng marami sa gitna ng Israel, at para maging senyales na tutuligsain,
[2:35] (At sa iyo, isang espada ang tatagos rin sa iyong kaluluwa,) nang sa ganun ay malantad ang iniisip ng maraming puso.
[2:36] Nandoon rin si Ana na isang propeta, anak na babae ni Fanuel, mula sa angkan ni Aser. Siya'y ubod na ng tanda. Matapos ang kanyang pagkadalaga, pitong taon lang siyang namuhay kapiling ang asawa.
[2:37] At halos 84 na taon siyang biyuda na di umaalis mula sa templo, naglilingkod ng may pag-aayuno at pananalangin sa gabi at araw.
[2:38] Dumating rin siya nang oras ding iyon, nagpasalamat sa Panginoon, at nagsalita patungkol sa Kanya sa lahat ng mga umaasa sa katuparan ng kaligtasan sa loob ng Jerusalem.
[2:39] At nang magampanan na nila ang lahat ng naaayon sa Batas ng Panginoon, bumalik sila papunta sa Galilee, papasok sa Nazareth na kanilang lungsod.
[2:40] At patuloy na lumaki ang bata, at naging matatag sa espiritu, puno ng karunungan at ang pabor ng Diyos ay sumasa Kanya.
[2:41] At ang Kanyang mga magulang ay nagpupunta kada taon sa Jerusalem sa Pista ng Paskua.
[2:42] At nang Siya'y 12 taong gulang na, umakyat sila sa Jerusalem ayon sa kaugalian ng pista.
[2:43] At nang matapos na ang itinakdang mga araw, habang pauwi na sila, naiwan ang batang Jesus sa Jerusalem pero hindi iyon alam ni Jose at ng Kanyang ina.
[2:44] At sa pag-aakalang kasama lang Siya sa grupo, umalis sila para maglakbay sa buong maghapon. Pagkatapos ay hinanap na nila Siya sa piling ng mga kamag-anak at sa piling ng mga kakilala nila.
[2:45] Pero nang di nila Siya matagpuan, bumalik sila sa Jerusalem para hanapin Siya.
[2:46] At nangyari, pagkalipas ng tatlong araw, na natagpuan nila Siya sa loob ng templo na nakaupo sa kalagitnaan ng mga tagapagturo. Siya'y parehong nakikinig sa kanila at nagtatanong sa kanila.
[2:47] At lahat ng mga nakikinig sa Kanya ay nagulat dahil sa kaalaman at sa mga sagot Niya.
[2:48] At di sila makapaniwala nang makita Siya, at sinabi ng nanay Niya sa Kanya, "Anak, bakit Mo naman kami trinato ng ganito? Tignan Mo, sobrang nahirapan kami ng tatay Mo sa paghahanap sa Iyo!"
[2:49] At sinabi Niya sa harap nila, "Bakit naman po dahil dyan ay hinahanap niyo Ako? Di niyo po ba alam na kailangan Kong daluhan ang mga bagay na patungkol sa Aking Ama?"
[2:50] Pero di nila naintindihan ang salitang sinabi Niya sa kanila.
[2:51] Kaya't bumaba Siya kasama nila, at umuwi sa Nazareth. At Siya'y nagpapasakop sa kanila. Samantala, tinatandaan ng Kanyang ina ang lahat ng mga bagay na ito sa loob ng kanyang puso.
[2:52] At si Jesus ay patuloy na lumaki ang pangangatawan, at patuloy na lumago sa karunungan, at sa pabor ng Diyos at ng mga tao.
[3:1] Ngayon, sa ika-15 taon ng pamumuno ni Emperador Tiberio, nang si Pontio Pilato ay gobernador ng Judea, at si Herodes naman ay gobernador ng Galilee, gayundin, nang ang kapatid niyang si Felipe ay gobernador sa Iturea, at sa rehiyon ng Trachonitis, at si Lysanias ay gobernador sa Abilene,
[3:2] habang si Annas at Caiafas naman ang mga pangulong pari, dumating ang Salita ng Diyos kay Juan na anak ni Zacarias sa gitna ng ilang.
[3:3] At nagpunta siya sa lahat ng mga lalawigang pumapalibot sa Jordan, na nagpoproklama patungkol sa Lublob ng Pagbabalik-loob para sa kapatawaran ng mga kasalanan.
[3:4] Ayon sa nasusulat sa aklat ng mga salita ng propeta Isaias na nagsasabing, "Ang tinig ng isang sumisigaw sa gitna ng ilang, 'Ihanda niyo ang daraanan ng Panginoon. Gawin niyong tuwid ang lalakaran Niya.
[3:5] Bawat lambak ay tatabunan, at bawat bundok at burol ay papatagin, at ang baluktot ay magiging tuwid, pati ang lubak-lubak na mga kalsada, mapapantay,
[3:6] at lahat ng laman ay makikita ang kaligtasan ng Diyos.'"
[3:7] Kaya't sinabi niya sa mga taong dumarating para magpalublob sa kanya, "Mga anak ng ahas! Sino ang nagbabala sa inyo na tumakas mula sa poot na darating?
[3:8] Dapat niyong ipamalas ang mga bunga na katumbas ng pagsisisi, at huwag niyong simulang sabihin sa mga sarili niyo, 'Ama namin si Abraham!' Dahil sinasabi ko sa inyo na kaya ng Diyos magpalaki ng mga anak ni Abraham mula sa mga batong ito!
[3:9] At ngayon din ay nakatutok na ang palakol malapit sa ugat ng mga punongkahoy. Kaya naman, kada puno na hindi namumunga ng maganda ay pinuputol at hinahagis sa gitna ng apoy."
[3:10] At tinanong siya ng mga tao na nagsabing, "Ano po ngayon ang gagawin namin?"
[3:11] At pagsagot ay sinabi niya sa kanila, "Magbahagi ang may dalawang damit sa kanya na wala, at ganito rin ang gawin nang may higit sa sapat na pagkain."
[3:12] At may dumating rin na mga kolektor ng buwis para magpalublob at sinabi nila sa kanya, "Guro, ano po ang gagawin namin?"
[3:13] At ito ang sinabi niya sa harap nila, "Huwag kayong mangolekta ng higit pa sa inutos sa inyo."
[3:14] At hiningan rin siya ng sagot ng mga pulis na nagsabing, "At kami? Ano ang gagawin namin?" At sinabi niya sa kanila, "Huwag kayong manakot, o mag-akusa ng di totoo sa sinuman, at makuntento kayo sa mga sahod niyo."
[3:15] At habang umaasa ang mga tao at lahat ay nagtatanong sa loob ng mga puso nila patungkol kay Juan kung siya na nga ba ang Kristo o hindi,
[3:16] sumagot si Juan at sinabi sa kanilang lahat, "Totoo ngang inilulublob ko kayo gamit ang tubig, pero parating na ang mas makapangyarihan sa akin, at hindi ako karapatdapat magtanggal ng sintas ng sandalyas Niya. Ilulublob Niya kayo sa loob ng Banal na Espiritu at apoy.
[3:17] Kung saan ang kalaykay ay nasa kamay Niya, at susuyurin Niya nang mabuti ang giikan Niya. Pagkatapos ay titipunin Niya ang trigo sa loob ng kamalig Niya, pero ang ipa ay susunugin Niya sa apoy na di namamatay."
[3:18] Kaya naman, sa pamamagitan ng marami pang ibang pagsusumamo ay ipinahayag niya ang Masayang Balita sa mga tao.
[3:19] Pero nang ituwid niya sa kamalian si Herodes na gobernador sa relasyon nito kay Herodias na asawa ng kapatid nitong si Felipe, at patungkol sa lahat ng mga kasamaang nagawa nito,
[3:20] at nagdagdag pa sa lahat ng ito, na iniligpit si Juan sa loob ng bilangguan.
[3:21] At nang ang lahat ng mga tao ay makapagpalublob, dumating ang panahon na si Jesus din ay nagpalublob, at habang nananalangin ay nagbukas ang langit,
[3:22] at lumapag sa Kanya ang Banal na Espiritu sa katawan na tulad sa itsura ng isang kalapati, at may tinig mula sa langit ang nagsalita, "Ikaw ang Anak Kong minamahal. Sa Iyo Ako lubos na nasisiyahan."
[3:23] At si Jesus mismo ay kakatungtong palang ng edad na 30, na Siyang itinuring na anak ni Jose, na anak ni Heli,
[3:24] na anak ni Matat, na anak ni Levi, na anak ni Melkai, na anak ni Jana, na anak ni Jose,
[3:25] na anak ni Matatias, na anak ni Amos, na anak ni Nahum, na anak ni Esli, na anak ni Nagai,
[3:26] na anak ni Ma-at, na anak ni Matatias, na anak ni Shimei, na anak ni Jose, na anak ni Juda,
[3:27] na anak ni Johanan, na anak ni Resa, na anak ni Zorobabel, na anak ni Salatiel, na anak ni Neri,
[3:28] na anak ni Melkai, na anak ni Adi, na anak ni Kosam, na anak ni Elmodam, na anak ni Er,
[3:29] na anak ni Jose, na anak ni Eliezer, na anak ni Jorim, na anak ni Matat, na anak ni Levi,
[3:30] na anak ni Simeon, na anak ni Juda, na anak ni Jose, na anak ni Jonan, na anak ni Eliakim,
[3:31] na anak ni Melea, na anak ni Menan, na anak ni Matata, na anak ni Nathan, na anak ni David,
[3:32] na anak ni Jesse, na anak ni Obed, na anak ni Boaz, na anak ni Salmon, na anak ni Naason,
[3:33] na anak ni Aminadab, na anak ni Aram, na anak ni Esrom, na anak ni Fares, na anak ni Juda,
[3:34] na anak ni Jacob, na anak ni Isaac, na anak ni Abraham, na anak ni Terah, na anak ni Nahor,
[3:35] na anak ni Serug, na anak ni Reu, na anak ni Peleg, na anak ni Heber, na anak ni Shelah,
[3:36] na anak ni Cainan, na anak ni Arfaxad, na anak ni Shem, na anak ni Noe, na anak ni Lamek,
[3:37] na anak ni Metusela, na anak ni Enoc, na anak ni Jared, na anak ni Mahalalel, na anak ni Kenan,
[3:38] na anak ni Enos, na anak ni Seth, na anak ni Adan, na anak ng Diyos.
[4:1] At puspos ng Banal na Espiritu, umalis si Jesus mula sa Jordan at lumakad Siyang ginagabayan ng Espiritu papunta sa ilang,
[4:2] kung saan ay tinukso Siya ng Diyablo sa loob ng 40 araw. Pero wala Siyang anumang kinain sa loob ng mga araw na iyon, at makalipas ng panahong ito ay nagutom Siya.
[4:3] At sinabi sa Kanya ng Diyablo, "Kung Ikaw nga ang Anak ng Diyos, sabihin mo sa batong ito na maging tinapay."
[4:4] At pagsagot ni Jesus ay sinabi sa kanya, "Nasusulat na di lamang sa pamamagitan ng tinapay mabubuhay ang tao, kundi sa bawat salita ng Diyos."
[4:5] At inakay Siya ng Diyablo papunta sa isang mataas na bundok kung saan ay ipinakita niya sa Kanya sa isang iglap ang lahat ng kaharian sa buong mundo.
[4:6] At sinabi sa Kanya ng Diyablo, "Ibibigay ko sa Iyo ang lahat ng kapangyarihang ito, pati na ang kanilang kaningningan dahil ibinigay ito sa akin, at ibinibigay ko ito kanino ko man gusto.
[4:7] Kaya't kung luluhod ka sa harapan ko, lahat ng ito'y mapapa sa Iyo."
[4:8] At pagsagot ni Jesus ay sinabi sa kanya, "Lumayas ka sa harapan Ko, Satanas! Dahil nasusulat, 'Sasambahin mo ang Panginoon mong Diyos, at Siya lamang ang paglilingkuran mo."
[4:9] At Siya'y pinapunta niya sa Jerusalem, at pinatayo Siya sa tuktok ng templo, at sinabi sa Kanya, "Kung Ikaw nga ang Anak ng Diyos, tumalaon Ka mula riyan
[4:10] dahil nasusulat na 'Uutusan Niya ang mga anghel Niya alang-alang sa Iyo para bantayan Kang mabuti,
[4:11] sapagkat kakargahin Ka nila sa ibabaw ng kanilang mga kamay, kundi ay baka matisod ang paa Mo sa bato.'
[4:12] At pagsagot ay sinabi sa kanya ni Jesus na, "Ito ang sinabi, 'Huwag mong susubukan ang Panginoon mong Diyos.'"
[4:13] At nang matapos ang Diyablo sa lahat ng panunukso, iniwanan Siya nito sa loob ng maiksing panahon.
[4:14] At nagbalik si Jesus papunta sa Galilee taglay ang kapangyarihan ng Espiritu, at kumalat ang balita tungkol sa Kanya sa lahat ng lugar sa palibot.
[4:15] At nagtuturo Siya sa loob ng kanilang mga simbahan na pinupuri ng lahat.
[4:16] Samantala, pumunta Siya sa loob ng Nazareth kung saan Siya pinalaki. At gaya ng kinaugalian Niya, pumasok Siya sa loob ng simbahan sa kalagitnaan ng Araw ng Pamamahinga at tumayo Siya para magbasa.
[4:17] At inabot sa Kanya ang Biblia ng propeta Isaias. At nang buklatin Niya ang Biblia ay natagpuan Niya ang parte kung saan ito ang nakasulat,
[4:18] "Ang Espiritu ng Panginoon ay sumasa Akin, na Siyang nagbigay kapangyarihan sa Akin para iproklama ang Masayang Balita sa mahihirap. Pinadala Niya Ako para pagalingin ang mga nadurog na puso, para iproklama ang kapatawaran sa mga bilanggo, at sa mga bulag, ang panunumbalik ng paningin, para palayain ang mga sugatan sa pamamagitan ng pagpapatawad,
[4:19] para iproklama ang katanggap-tanggap na taon ng Panginoon.'"
[4:20] At pagsara ng Biblia ay binalik iyon sa katiwala, sabay upo. At ang mga mata ng lahat ng nasa loob ng simbahan ay nakatitig sa Kanya.
[4:21] At sinimulan Niyang sabihin sa kanila na, "Sa araw na ito ay natupad ang Kasulatang ito na inyong narinig."
[4:22] At lahat ay nagpapatotoo sa Kanya at namamangha tungkol sa mga magagandang salita na lumalabas mula sa bibig Niya. At sinabi nila, "Hindi ba't ito ang anak ni Jose?"
[4:23] At sinabi Niya sa kanila, "Siguradong sasabihin niyo sa Akin ang kasabihang ito, 'Dok, gamutin mo naman ang sarili Mo. Anumang nabalitaan naming nangyari sa gitna ng Capernaum ay gawin Mo rin dito sa gitna ng lungsod Mo.'"
[4:24] At sinabi Niya, "Sinasabi Ko sa inyo ang totoo, na walang propeta ang katanggap-tanggap sa loob ng kanyang lalawigan.
[4:25] Pero sa totoo lang, sinasabi Ko sa inyo, maraming mga babaing balo ang nakatira sa Israel na namuhay sa panahon ni Elias, nang ang langit ay magsara ng tatlong taon at anim na buwan, nang magkaroon ng matinding taggutom sa buong kalupaan.
[4:26] Pero hindi ipinadala sa kanino man sa kanila si Elias kundi sa Sarepta sa Sidon, sa isang babaing balo.
[4:27] Marami ding mga ketongin ang nakatira sa Israel na nandoon sa panahon ng propetang Eliseo, pero wala sa kanila ang nalinis maliban kay Naaman na taga Syria."
[4:28] At napuno ng galit ang lahat ng mga nasa loob ng simbahan nang marinig ang mga ito.
[4:29] At pagtayo ay kinaladkad nila Siya palabas ng lungsod at dinala nila Siya hanggang sa dulo ng burol kung saan itinayo ang kanilang lungsod, para itulak Siya pababa.
[4:30] Pero nang makalusot Siya sa kalagitnaan nila ay umalis na Siya.
[4:31] Pagkatapos ay bumaba Siya papuntang Capernaum, isang lungsod sa Galilee, at Siya ay nagtuturo sa kanila tuwing Araw ng Pamamahinga.
[4:32] At namangha sila sa pagtuturo Niya dahil may kasamang kapangyarihan ang salita Niya.
[4:33] At may isang lalake sa loob ng simbahan na inaalihan ng espiritu, isang demonyo ng karumihan, at pagsigaw nito gamit ang malaking boses,
[4:34] ay sinabi, "Arrgh! Anung pakialam Mo sa amin, Jesus na Nazareno? Dumating Ka ba para tapusin na kami? Kilala ko kung sino Ka. Ikaw ang Banal ng Diyos!"
[4:35] At sinaway siya ni Jesus sabay sabi, "Tumahimik ka at lumabas ka mula sa kanya!" Pagkatapos ihagis ng demonyo ang lalake sa kalagitnaan nila, lumabas ito mula sa kanya nang di siya nasaktan.
[4:36] At tinamaan ng pagkamangha ang lahat tapos ay kinausap nila ang isa't isa sabay sinabi, "Anung klaseng salita ito? Sapagkat inuutusan Niya ang mga maruruming espiritu ng may awtoridad at kapangyarihan at lumalabas sila!"
[4:37] At kumalat ang balita tungkol sa Kanya sa bawat lugar sa paligid.
[4:38] At pag-alis mula sa simbahan ay pumasok Siya sa loob ng bahay ni Simon. At ang biyenang babae ni Simon ay pinahihirapan ng matinding lagnat at nakiusap sila sa Kanya tungkol dito.
[4:39] At pagtayo sa tapat nito ay pinagsabihan Niya ang lagnat, at umalis ito sa kanya. At agad itong tumayo para paglingkuran sila.
[4:40] At nang papalubog na ang araw, dinala nila sa Kanya ang malaking bilang ng tao, silang lahat na may iba't ibang sakit na nararamdaman. At nang ipatong ang kamay sa bawat isa sa kanila ay pinagaling Niya sila.
[4:41] At lumalabas rin ang mga demonyo mula sa marami na sumisigaw pa at nagsasabing, "Ikaw ang Kristo, ang Anak ng Diyos!" At pag sinasaway ay di Niya hinahayaang makapagsalita ang mga ito dahil alam nila na Siya ang Kristo.
[4:42] At pagsikat ng araw, umalis na Siya papunta sa isang liblib na lugar at hinanap Siya ng mga tao. At nagpunta sila palapit sa Kanya at Siya ay pinigilan nila para huwag nang umalis mula sa kanila.
[4:43] Pero nagsabi Siya sa kanila na, "Kinakailangan Ko ring iproklama ang Masayang Balita ng Kaharian ng Diyos sa iba pang mga lungsod sapagkat ito ang dahilan kaya Ako ay ipinadala."
[4:44] At nagpoproklama Siya sa loob ng mga simbahan ng Galilee.
[5:1] At nangyari, na habang dinudumog Siya ng mga tao para makinig ng salita ng Diyos, Siya naman ay tumayo sa tabi ng lawa ng Gennesaret.
[5:2] At may nakita Siyang dalawang bangkang nakapuwesto sa gilid ng lawa, pero ang mga mangingisda ay malayo na sa mga ito, at naglilinis ng mga lambat.
[5:3] At pagsakay Niya sa loob ng isa sa mga bangka na pag-aari ni Simon ay pinakiusapan Niya itong umusog ng kaunti papalayo sa lupa. At pag-upo ay tinuruan Niya ang mga tao mula sa bangka.
[5:4] At nang matapos na Siyang magsalita ay sinabi Niya kay Simon, "Pumalaot ka papunta sa malalim at ihulog niyo ang mga lambat niyo para makapanghuli ng isda."
[5:5] At pagsagot ni Simon ay sinabi nito sa Kanya, "Ser, nagpagod na po kami nang buong gabi na walang nakukuha, pero dahil sa sinabi Niyo po ay maghuhulog ako ng lambat."
[5:6] Matapos itong magawa ay nakahuli sila ng napakalaking bilang ng mga isda, anupa't napupunit na ang lambat nila.
[5:7] At kumaway sila sa mga kasamahan na nasa kabilang bangka para pumunta at tulungan sila. Dumating nga ang mga ito at napuno nila ang parehas na bangka hanggang sa halos lumubog na sila.
[5:8] At nang makita ito ni Simon Pedro, dumapa siya sa mga tuhod ni Jesus habang sinasabi, "Lumayo po Kayo sa akin dahil ako po, Panginoon, ay isang makasalanang tao!"
[5:9] Tinamaan kasi siya ng matinding pagkamangha pati na ang lahat ng kasama niya dahil sa huli ng mga isda na nakuha nila.
[5:10] At gayundin sina Tyago at si Juan, mga lalaking anak ni Zebedeo, na kasamahan sa negosyo ni Simon. At sinabi ni Jesus kay Simon, "Huwag kang matakot. Simula ngayon, manghuhuli ka na ng mga tao."
[5:11] At pagkadaong ng mga bangka sa ibabaw ng lupa, iniwan nila ang lahat at sumama sa Kanya.
[5:12] At nangyari habang Siya'y nasa gitna ng isa sa mga lungsod na kapansin-pansin ang isang lalaking puno ng ketong. At pagkakita kay Jesus ay humalik ito sa lupa, nagmakaawa sa Kanya, sabay sinabi, "Panginoon, kung gugustuhin Niyo po, magagawa Niyo pong linisin ako."
[5:13] At pagka-unat ng kamay ay hinawakan Niya ito sabay sabi, "Gusto Ko. Maging malinis ka!" At biglang naalis ang ketong mula sa kanya.
[5:14] At inutos Niya rito, "Huwag mong ipagsabi kanino man, kundi, pag-alis ay ipakita mo ang sarili mo sa pari, at maghandog ka para sa iyong paglilinis ayon sa inutos ni Moises bilang testimoniya sa kanila."
[5:15] Pero lalo lang kumalat ang balita tungkol sa Kanya, at napakaraming tao ang nagdagsaan para makarinig, at para magpagamot sa Kanya mula sa mga karamdaman nila.
[5:16] Pero Siya ay bumabalik sa gitna ng mga liblib na lugar at nananalangin.
[5:17] At nangyari sa isa sa mga araw na Siya'y nagtuturo na may mga nakaupong Pariseo at mga tagapagturo ng Batas na nagsipuntahan mula sa bawat baranggay ng Galilee, at ng Judea, pati ng Jerusalem. At ang kapangyarihan ng Panginoon ay nandoon para pagalingin sila.
[5:18] At bigla na lang na may mga kalalakihang may dala-dalang taong naparalisado na nakaratay sa banig. At naghanap sila ng paraan para maipasok siya sa loob at para mailagay siya sa harapan Niya.
[5:19] Nang walang makitang paraan na mailusot nila siya sa loob dahil sa dami ng tao, sumampa sila sa ibabaw ng bubungan at nang tanggalin ang mga tegula ay pinalusot nila siya pababa kasama ang hinihigaan, papunta sa gitna sa harapan ni Jesus.
[5:20] At nang makita ang pananalig nila ay sinabi Niya rito, "Tao, pinatawad na sa iyo ang mga kasalanan mo."
[5:21] At nagsimulang mangatwiran sa isip ang mga dalubhasa sa Biblia pati na ang mga Pariseo na nagsabing, "Sino ba itong nagsasalita ng mga kalapastanganan sa Diyos? Sino ba ang may kakayahang magpatawad ng mga kasalanan kundi ang Diyos lamang?"
[5:22] Pero nang mabatid ni Jesus ang mga iniisip nila, sumagot Siya at sinabi sa kanila, "Bakit kayo nangangatwiran sa loob ng inyong mga puso?
[5:23] Ano ba ang mas madali, ang sabihing, 'Pinapatawad na sa iyo ang mga kasalanan mo,' o ang sabihing, 'Bumangon ka at maglakad'?
[5:24] Pero para malaman niyo na ang Anak ng Tao ay may kapangyarihan sa ibabaw ng lupa na magpatawad sa mga kasalanan," (sinabi Niya sa naparalisado,) "Sinasabi Ko sa iyo, bumangon ka, at pagbitbit ng iyong higaan ay umuwi ka na papunta sa pamilya mo."
[5:25] At bigla siyang tumayo sa harapan nila. Pagkakuha ng kanyang hinihigaan ay umuwi na siya papunta sa pamilya niya habang nagpupuri sa Diyos.
[5:26] At nabalot silang lahat ng pagkamangha, sabay nagpuri sila sa Diyos, pero napuno sila ng takot na nagsabing, "Nakakita tayo ng mga kakaibang bagay ngayong araw!"
[5:27] At pagkatapos ng mga ito ay lumakad na Siya at nakita Niya ang isang kolektor ng buwis na nagngangalang Levi na nakaupo sa tapat ng bayaran ng mga buwis. At sinabi Niya rito, "Sumama ka sa Akin."
[5:28] At nang iwanan ang lahat, tumayo siya at sumama sa Kanya.
[5:29] At naghanda si Levi para sa Kanya ng engrandeng salu-salo sa loob ng bahay niya, at nandoon ang napakalaking grupo ng mga kolektor ng buwis at iba pang kasalo nila sa handaan.
[5:30] Pero ang kanilang mga tagapagturo at ang mga Pariseo ay dumaing laban sa mga estudyante Niya na nagsabing, "Anung dahilan na kayo ay kumakain at umiinom kasama ang mga kolektor ng buwis at mga makasalanan?"
[5:31] At pagsagot ni Jesus ay sinabi Niya sa kanila, "Ang mga malulusog ay di na kailangan pa ng manggagamot, kundi ang mga may sakit.
[5:32] Dumating Ako di para tawagin ang mga matutuwid kundi ang mga makasalanan, tungo sa pagbabago."
[5:33] At ang sabi nila sa Kanya, "Anung dahilan na madalas nag-aayuno at naghahandog ng mga panalangin ang mga estudyante ni Juan, gayon din ang sa mga Pariseo, pero ang sa Inyo'y lagi na lang kumakain at umiinom?"
[5:34] At ang sabi Niya sa kanila, "Hindi niyo magagawang mag-ayuno ang mga kaibigan ng lalaking ikinakasal, habang ang lalaking ikinakasal ay kasama nila sa loob.
[5:35] Pero darating rin ang mga araw kung kailan ang lalaking ikinakasal ay kukunin mula sa kanila, pagkatapos ay mag-aayuno sila sa loob ng mga araw na iyon."
[5:36] At may sinabi pa Siyang talinghaga sa kanila na ganito, "Walang nagtatagpi ng isang bagong pirasong tela sa lumang damit, dahil kung hindi ay masisira rin ang bago, at ang luma ay hindi tutugma sa tagpi na galing sa bago.
[5:37] Wala ring naglalagay ng sariwang katas ng ubas sa loob ng mga lumang lalagyan na yari sa balat, dahil kung hindi ay papuputukin ng sariwang katas ng ubas ang mga lalagyang yari sa balat, at ito ay matatapon at masisira ang mga lalagyang balat.
[5:38] Samakatuwid, ang sariwang katas ng ubas ay dapat ilagay sa mga bagong lalagyang balat at parehas silang magtatagal.
[5:39] At walang sanay uminom ng luma ang agad na magugustuhan ang bago, dahil sasabihin niya, "Ang luma ay mas masarap."
[6:1] At nangyari sa panahon ng pangalawang Pamamahinga matapos ang sa una na napadaan Siya sa gitna ng mga triguhan. At namimitas ng mga uhay ang mga estudyante Niya, kinikiskis sa mga palad at kinakain ang mga iyon.
[6:2] Pero may ilang mga Pariseo ang nagsabi sa kanila, "Bakit niyo ginagawa ang ilegal na gawin sa panahon ng Pamamahinga?"
[6:3] At pagsagot ay sinabi ni Jesus sa kanila, "Hindi niyo ba ito nabasa, ang ginawa ni David mismo nang magutom siya at ang mga kasama niya,
[6:4] kung paano siya pumasok sa loob ng tahanan ng Diyos, pagkatapos ay kumuha siya at kumain ng mga tinapay na panghandog, at ipinamahagi niya pa sa mga kasamahan niya na di legal na kumain, maliban lang sa mga pari?"
[6:5] At sinabi Niya sa kanila na, "Ang Anak ng Tao ay Siya ring Panginoon ng Araw ng Pamamahinga."
[6:6] At nangyari din sa isa pang Araw ng Pamamahinga, na pumasok Siya sa loob ng simbahan para magturo. At mayroon doong isang lalake at ang kanang kamay nito ay baldado.
[6:7] At pinanonood Siya ng mga dalubhasa sa Biblia at ng mga Pariseo kung magpapagaling Siya sa panahon ng Araw ng Pamamahinga, para makahanap sila ng iaakusa laban sa Kanya.
[6:8] Pero alam Niya ang mga iniisip nila at sinabi Niya sa lalake na may baldadong kamay, "Bumangon ka at tumayo ka sa gitna." At pagbangon ay tumayo siya.
[6:9] Pagkatapos ay sinabi ni Jesus sa kanila, "Tatanungin Ko kayo kung legal ba sa mga Araw ng Pamamahinga na gumawa ng mabuti o gumawa ng masama? Ang magligtas ng kaluluwa o pumatay?"
[6:10] At pagtingin sa kanilang lahat na nakapalibot ay sinabi Niya sa tao, "Iunat mo ang kamay mo." At ginawa nga niya iyon at ang kamay niya ay nagbalik sa normal gaya ng sa kabila.
[6:11] Pero sila ay napuno ng kahangalan, at nagpulong sila sa isa't isa kung anung dapat nilang gawin kay Jesus.
[6:12] At nangyari sa kalagitnaan ng mga araw na iyon na pumunta Siya sa gitna ng bundok para manalangin. At inabot Siya ng buong gabi sa pananalangin sa Diyos.
[6:13] At pagdating ng liwanag ay tinawag Niya ang mga estudyante Niya at pumili mula sa kanila ng 12 na pinangalanan Niya ring mga mensahero:
[6:14] Sina Simon (na pinangalanan din Niyang Pedro), at si Andres na kapatid niya, sina Tyago at Juan, sina Felipe at Bartolome,
[6:15] sina Mateo at Tomas, sina Tyago ang anak ni Alfeo, at Simon na kung tawagin ay Masigasig,
[6:16] sina Judas na kapatid ni Tyago, at si Judas Iscariote, na siya ring naging traydor.
[6:17] At pagbabang kasama nila ay tumayo Siya sa ibabaw ng isang patag na lugar. At isang grupo ng mga estudyante Niya at malaking bilang ng mga taong mula sa buong Judea at Jerusalem, at mula sa dalampasigan ng Tyre at ng Sidon, ang dumating para makinig sa Kanya at magpagamot mula sa mga sakit nila,
[6:18] at sila ay nagsipaggaling, pati ang mga pinahihirapan ng mga maruruming espiritu.
[6:19] At lahat ng mga tao ay nagsisikap na mahawakan Siya dahil may kapangyarihan na dumadaloy mula sa Kanya at pinagagaling nito ang lahat.
[6:20] At nang titigan Niya ang mga estudyante Niya ay sinabi Niya, "Mapapalad kayong mga dukha, dahil pag-aari niyo ang Kaharian ng Diyos.
[6:21] Mapapalad kayo na nagugutom ngayon dahil mabubusog kayo. Mapapalad kayo na nagluluksa ngayon dahil hahalakhak kayo.
[6:22] Mapapalad kayo kapag kinamuhian kayo ng mga tao, at kapag tiniwalag nila kayo, at siniraan kayo, tapos ay tatratuhin ang pangalan niyo na parang maruming basura, alang-alang sa Anak ng Tao.
[6:23] Magdiwang kayo sa araw na iyon at lumundag sa tuwa dahil tignan niyo, malaki ang gantimpala niyo sa langit, dahil ganyan din ang ginawa ng kanilang mga ama sa mga propeta.
[6:24] Pero lagot kayong mayayaman dahil natatanggap niyo na ang kaginhawahan niyo!
[6:25] Lagot kayong mga busog na dahil magugutom kayo! Lagot kayong tumatawa ngayon dahil magluluksa at mag-iiyakan kayo!
[6:26] Lagot kayo kapag ang lahat na lang ng tao ay nagsasalita ng magaganda sa inyo, dahil ganito rin ang ginawa ng mga ama nila sa mga pekeng propeta!
[6:27] Pero sinasabi Ko sa inyong mga nakikinig, mahalin niyo ang mga kaaway niyo. Gawan niyo ng kabutihan ang mga namumuhi sa inyo.
[6:28] Pagpalain niyo ang mga taong minumura kayo at ipanalangin niyo ang mga nang-aabuso sa inyo.
[6:29] Iharap mo rin ang kabilang pisngi sa kanya na sumasampal sa iyo, at huwag mong pigilang kunin din ang kamiseta mo ng taong umaagaw ng pangginaw mo.
[6:30] At magbigay ka sa bawat isang humihingi sa iyo, at huwag mo nang hilinging ibalik pa ang pag-aari mo ng taong umaagaw nito sa iyo.
[6:31] At kung anung gusto niyo na gawin sa inyo ng mga tao, ganito rin ang gawin niyo sa kanila.
[6:32] At bakit naman kayo pasasalamatan pa kung ang minamahal niyo ay ang mga nagmamahal rin sa inyo? Dahil ang mga makasalanan rin ay minamahal ang mga nagmamahal sa kanila.
[6:33] At bakit naman kayo pasasalamatan pa kung ang ginagawan niyo ng kabutihan ay ang mga gumagawa rin ng kabutihan sa inyo? Kahit naman ang mga makasalanan ay ginagawa rin ang ganito.
[6:34] At bakit naman kayo pasasalamatan pa kung nagpapahiram kayo sa mga tao na tiwala kayong ibabalik rin sa inyo? Kahit naman ang mga makasalanan ay nagpapahiram rin sa mga makasalanan para maibalik ng mga ito ang katumbas na halaga.
[6:35] Ngunit mahalin niyo ang mga kaaway niyo, at gumawa kayo ng mabuti. Magpahiram rin kayo ng di umaasang maibabalik pa iyon. Nang sa ganun ay magiging malaki ang gantimpala niyo at magiging mga anak kayo ng Kataas-taasan. Dahil Siya'y mabait sa mga walang utang na loob at sa mga salbahe.
[6:36] Kaya't maging mahabagin rin kayo kung paanong ang Ama niyo ay mahabagin.
[6:37] Huwag rin kayong manghusga, at hinding-hindi kayo huhusgahan. Huwag kayong magbitaw ng sentensya at hinding-hindi kayo sesentensyahan. Magpatawad kayo at kayo'y patatawarin.
[6:38] Magbigay kayo, at ito'y ibibigay sa inyo sa magandang sukat; siniksik na, niyugyog pa, at nag-uumapaw sa dami ang kanilang ibibigay papunta sa dibdib niyo. Dahil ang sukatang ginamit niyo ang siya ring ipangsusukat sa inyo."
[6:39] At nagsabi Siya ng talinghaga sa kanila, "Kaya ba ng bulag na mag-akay ng bulag? Hindi, parehas silang mahuhulog sa bangin!
[6:40] Ang estudyante ay hindi mahihigitan ang kanyang guro, pero ang bawat isang nakatapos ng pag-aaral ay magiging katulad ng kanyang guro.
[6:41] At bakit mo nakikita ang ipa na nasa mata ng kapatid mo, pero yung tabla ng kahoy na nasa sarili mong mata ay di mo napapansin?
[6:42] O paano mo masasabi sa kapatid mo, 'Kapatid, hayaan mong tanggalin ko ang ipa na nasa mata mo,' samantalang ikaw, hindi mo napapansin yung tabla ng kahoy na nasa mata mo? Mapagbalatkayo! Tanggalin mo muna yung tabla ng kahoy mula sa mata mo at saka ka malinaw na makakakita para tanggalin ang ipa na nasa mata ng kapatid mo.
[6:43] Dahil ang malusog na punongkahoy ay di nagbubunga ng bulok na prutas, o ang may sakit na punongkahoy ay nagbubunga ng magandang prutas.
[6:44] Dahil ang bawat punongkahoy ay nakikilala sa pamamagitan ng sarili nitong bunga. Dahil walang namimitas ng mga igos mula sa dawagan o namimitas ng ubas mula sa matitinik na damo.
[6:45] Ang mabuting tao ay naglalabas ng mabuti mula sa pondo ng kabutihan sa puso niya, at ang masamang tao naman ay naglalabas ng masama mula sa pondo ng kasamaan sa puso niya, dahil mula sa mga bagay na umaapaw sa puso ay nagsasalita ang bibig niya.
[6:46] At bakit kayo tumatawag sa Akin, 'Panginoon, Panginoon!' pero di niyo naman ginagawa ang sinasabi Ko?
[6:47] Bawat isa na lumalapit sa Akin at nakikinig sa mga salita Ko, at ginagawa ang mga ito: ipapakita Ko sa inyo kung sino ang katulad niya.
[6:48] Para siyang isang tao na nagtayo ng bahay na naghukay at nilaliman ito, tapos ay gumawa siya ng pundasyon sa ibabaw ng bato. At pagdating ng baha, tinamaan ng agos ng ilog ang bahay na iyon pero hindi ito natinag dahil itinayo ito sa ibabaw ng bato.
[6:49] Pero ang nakinig at di tumupad ay parang isang tao na nagtayo ng bahay sa ibabaw ng lupa na walang pundasyon, kung saan humampas ang agos ng ilog at agad itong gumuho. At grabe ang pinsalang tinamo ng bahay na ito.
[7:1] At nang matapos Niya ang lahat ng mga sinabi Niya sa pandinig ng mga tao ay pumasok na Siya sa loob ng Capernaum.
[7:2] At may isa roong kapitan na may alipin na may malubhang karamdaman, at ito'y nasa bingid na ng kamatayan. Ang taong ito ay napakahalaga sa kanya.
[7:3] At nang mabalitaan niya ang tungkol kay Jesus, nagpadala siya sa Kanya ng mga punong-lingkod ng mga Judio para pakiusapan Siyang puntahan at pagalingin ang alipin niya.
[7:4] At paglapit nila kay Jesus ay nakiusap sila sa Kanya ng buong sigasig at sinabi na, "Karapat-dapat siyang gawan ng ganitong kabutihan
[7:5] dahil mahal niya ang bansa natin, at nagpatayo pa siya para sa atin ng simbahan."
[7:6] Kaya't lumakad si Jesus kasama nila. Pero nang makarating na Siya sa distansyang di kalayuan mula sa bahay, nagpadala ng mga kaibigan ang kapitan sa Kanya para sabihin sa Kanya, "Panginoon, huwag na po kayong mag-abala dahil hindi po ako karapat-dapat na pasilungin Kayo sa ilalim ng aking bubungan,
[7:7] kaya di ko rin po itinuring ang sarili ko na karapat-dapat na lumapit sa Inyo. Pero bigkasin Niyo lang po ang salita, at gagaling na ang alipin ko.
[7:8] Dahil ako rin po ay isang taong naatasan na nasa ilalim ng awtoridad at may mga hawak na mga pulis na nakapailalim sa akin. At kapag sinabi ko sa isang ito, 'Umalis ka,' umaalis nga ito, at sa isa naman, 'Halika,' ito nama'y lumalapit, at sa alipin ko, 'Gawin mo ito,' ginagawa nga niya iyon."
[7:9] Pero nang marinig ni Jesus ang mga bagay na ito, namangha Siya sa kanya sabay lingon sa mga taong sumusunod sa Kanya at saka sinabi, "Sinasabi Ko sa inyo, wala pa Akong nakikitang ganito kalaking pananalig sa loob ng Israel!"
[7:10] At pagbalik ng mga pinadalang tao sa loob ng bahay ay natagpuan nilang magaling na ang nagkasakit na alipin.
[7:11] At nangyari kinabukasan na nagpunta Siya sa gitna ng isang lungsod na kung tawagin ay Nain. At maraming mga estudyante Niya ang sumama sa Kanya, pati na ang napakaraming tao.
[7:12] Pero habang Siya ay papalapit sa entrada ng lungsod, tumamban rin sa kanila ang isang taong namatay na dinadala palabas - ang nag-iisang anak na lalake ng kanyang ina at ito ay isa nang balo. At napakaraming taong mula sa lungsod ang kasama ng babaing balo.
[7:13] At pagkakita sa kanya ng Panginoon ay nahabag Siya sa kanya at sinabi Niya sa kanya, "Huwag ka nang umiyak."
[7:14] At paglapit ay hinawakan Niya ang kabaong at ang mga nagbubuhat nito ay napatigil, at sinabi Niya, "Iho, sinasabi Ko sa iyo, bumangon ka."
[7:15] At bumangon ang patay at nagsimula itong magsalita. At siya ay ibinigay Niya sa kanyang ina.
[7:16] At tinamaan silang lahat ng takot at niluwalhati nila ang Diyos sabay sinabi na, "Isang dakilang propeta ang naparito sa kalagitnaan natin!" At na, "Binisita ng Diyos ang Kanyang bayan!"
[7:17] At ang balitang ito tungkol sa Kanya ay kumalat sa buong Judea at sa lahat ng mga nakapalibot na lugar.
[7:18] At ibinalita ng mga estudyante ni Juan sa kanya ang tungkol sa lahat ng mga ito.
[7:19] At nang tawagin ni Juan ang dalawa sa mga estudyante niya para ipadala papunta kay Jesus, sinabi niya, "Kayo na po ba ang inaasahang darating o maghihintay pa kami ng iba?"
[7:20] At pagkarating ng mga lalaking ito sa Kanya ay sinabi nila, "Si Juan na Tagalublob ay pinadala po kami para puntahan Kayo na nagsabing, 'Kayo na po ba ang inaasahang darating o maghihintay pa kami ng iba?'"
[7:21] Nang oras ding iyon ay pinagaling Niya ang marami mula sa mga karamdaman, at sa mga tinamaan ng salot at sa mga masasamang espiritu. Binigyan din Niya ng paningin ang maraming mga bulag.
[7:22] At pagsagot ni Jesus ay sinabi Niya sa kanila, "Pagbalik niyo kay Juan ay sabihin niyo ang mga nakita at narinig niyo na, ang mga bulag ay nakakakita, ang mga lumpo ay nagsisilakad, ang mga ketongin ay nalilinis, ang mga bingi ay nakaririnig, ang mga patay ay bumabangon, ang mga mahihirap ay naaabot ng Masayang Balita,
[7:23] at mapalad ang sinumang hindi matitisod sa Akin."
[7:24] At pagkaalis ng mga mensahero ni Juan, nagsimula Siyang magsalita sa harap ng mga tao patungkol kay Juan, "Ano ba ang hanap niyo nang magpunta kayo sa gitna ng ilang? Tambong niyuyugyog ng hangin?
[7:25] Pero ano nga ba ang nilabas niyo para tignan? Isa bang taong nakasuot ng malalambot na balabal? Pansinin niyo, ang mga may magagarang damit at may marangyang pamumuhay ay nasa loob ng mga palasyo.
[7:26] Pero ano ba talaga ang inilabas niyo para tignan? Isang propeta? Oo, at sinasabi Ko sa inyo, higit pa sa isang propeta.
[7:27] Siya ang taong tinutukoy nang maisulat ito, 'Pagmasdan mo, ipinapadala Ko ang mensahero Ko sa unahan Mo. Siya ang maghahanda ng daraanan Mo sa Iyong harapan.'
[7:28] Dahil sinasabi Ko sa inyo, sa mga isinilang na tao mula sa mga kababaihan, walang propeta ang mas dakila pa kay Juan na Tagalublob, pero ang pinaka aba sa gitna ng Kaharian ng Diyos ay mas dakila sa kanya."
[7:29] At lahat ng mga taong nakarinig, kasama na ang mga kolektor ng buwis, ay inisip na matuwid ang Diyos, dahil sila'y nagpalublob sa Paglulublob ni Juan.
[7:30] Pero ang mga Pariseo at ang mga abogado ay binaliwala lang ang layunin ng Diyos para sa kanila dahil di sila nagpalublob sa pamamagitan niya.
[7:31] At sinabi ng Panginoon, "Saan Ko kaya ihahalintulad ang mga tao sa henerasyong ito at ano ang katulad nila?
[7:32] Para silang mga batang nakaupo sa gitna ng plasa at nagtatawagan sila sa isa't isa at nagsasabing, 'Tumugtog kami sa inyo sa plauta, pero di kayo sumayaw; kumanta kami ng awiting pampatay para sa inyo, pero di kayo nag-iyakan.'
[7:33] Dahil si Juan na Tagalublob ay dumating ng di kumakain ng tinapay o umiinom ng katas ng ubas, pero sinasabi niyo, 'Sinasaniban siya ng demonyo!'
[7:34] Dumating ang Anak ng Tao na kumakain at umiinom, at sinasabi niyo, 'Tignan mo, isang taong matakaw at lasinggero, kaibigan ng mga kolektor ng buwis at mga makasalanan!'
[7:35] Pero ang karunungan ay napatunayang matuwid sa pamamagitan ng lahat ng mga anak niya."
[7:36] At isa sa mga Pariseo ay inimbitahan Siyang kumaing kasama niya. Kaya't nagpunta Siya sa loob ng bahay ng Pariseo at umupo para kumain.
[7:37] At kapansin-pansin na may isang babae sa loob ng lungsod na dating makasalanan ang nagdala ng isang alabastrong bote ng pabango nang mabalitaan na kumakain Siya sa loob ng bahay ng isang Pariseo,
[7:38] at habang umiiyak ay tumayo siya sa tabi ng Kanyang paanan sa likod, nagsimulang basain ang mga paa Niya ng mga luha at pinupunasan niya ang mga ito gamit ang buhok ng kanyang ulo, pagkatapos ay paulit-ulit niyang hinahalikan ang paa Niya, at saka pinapahiran ng pabango.
[7:39] Pero pagkakita ng Pariseong nag-imbita sa Kanya ay nagsalita ito sa loob-loob niya at sinabing, "Kung talagang propeta ang taong ito, makikilala Niya kung sino at anung klaseng babae ang humihipo sa Kanya, na ito ay isang makasalanan!"
[7:40] Kaya't sumagot si Jesus at sinabi sa kanya, "Simon, mayroon Akong isang bagay na sasabihin sa iyo." At sinabi nito, "Sabihin Niyo po, Guro."
[7:41] "May dalawang taong parehas na nangutang sa isang nagpapautang. Ang isa ay may utang na 250,000 piso at ang isa naman ay 25,000 piso.
[7:42] Pero nang wala silang maipambayad, parehas niya silang pinatawad. Kaya't sabihin mo, sino sa kanila ang higit na magmamahal sa kanya?"
[7:43] At nang sumagot si Simon ay sinabi niya, "Sa palagay ko po'y siya na pinatawad niya sa mas malaking halaga." At sinabi Niya sa kanya, "Tama ang hatol mo."
[7:44] At pagharap sa babaing iyon ay sinabi Niya kay Simon, "Nakikita mo ba ang babaing ito? Pumasok Ako sa loob ng bahay mo nang di mo Ako binibigyan ng panghugas para sa mga paa Ko, pero siya, binasa niya ang Aking mga paa ng maraming luha, at saka pinunasan ng mga buhok ng kanyang ulo.
[7:45] Di mo Ko binigyan ng halik, pero siya, mula nang pagpasok Ko rito ay hindi na tumigil ng kahahalik sa Aking mga paa.
[7:46] Di mo nilagyan ng langis ng oliba ang ulunan Ko, pero siya, pabango pa ang binuhos sa Aking mga paa!
[7:47] Dahil dito ay sinasabi Ko sa iyo na pinatawad na ang mga kasalanan niya na napakarami, dahil nagmahal siya ng labis-labis. Pero ang pinatawad sa kakaunti ay kakaunti kung magmahal."
[7:48] At sinabi Niya sa babae, "Pinatawad na ang iyong mga kasalanan."
[7:49] At nagsimulang sabihin sa loob-loob ng mga taong kasama Niya sa kainan, "Sino ba ito na nagpapatawad na rin sa mga kasalanan?"
[7:50] At sinabi Niya sa babaing iyon, "Ang pananalig mo ang nagligtas sa iyo. Umuwi ka ng may kapayapaan."
[8:1] At nangyari na pagkatapos nito ay sinuyod Niya rin ang kada lungsod at baranggay sa pagpoproklama at pagpapalaganap ng Masayang Balita ng Kaharian ng Diyos at kasama Niya ang 12.
[8:2] At may ilang mga kababaihan roon ang napagaling mula sa masasamang espiritu at mula sa mga karamdaman, si Maria na kung tawagin ay Magdalena kung saan pitong mga demonyo ang lumabas,
[8:3] at saka si Joanna ang asawa ni Chuza na katiwala ni Herodes, pati na si Susana, at marami pang iba. Sila ay naglilingkod sa mga pangangailangan Niya mula sa kanilang mga kabuhayan.
[8:4] At nang sama-samang nagtipon ang maraming tao at iyong mga mula sa bawat lungsod ay lumapit sa Kanya, nagsalita Siya sa pamamagitan ng talinghaga,
[8:5] "Lumabas ang nagtatanim para maghasik ng binhi niya. At nang siya ay maghasik, ang iba'y nalaglag sa tabing daan, at naapak-apakan, at ang mga ibon sa himpapawid ay kinain ito.
[8:6] At may nalaglag sa ibabaw ng batuhan, at pagtubo ay unti-unting nalanta dahil sa kakulangan sa hamog.
[8:7] At may nalaglag sa gitna ng mga dawagan. Pero nang sabay-sabay na tumubo, ang mga halamang matinik ay sinakal ito.
[8:8] At may nalaglag sa ibabaw ng matabang lupa, at pagkatubo ay naglabas ito ng bunga na 100 beses ang dami." Nang sabihin ang mga ito ay sumigaw Siya, "Ang may mga tayngang handang makinig ay makinig!"
[8:9] Pero nang tanungin Siya ng mga estudyante Niya ay sinabi nila, "Ano po ba ang kahulugan ng talinghagang ito?"
[8:10] At ang sabi Niya, "Sa inyo ay ipinagkaloob na malaman ang mga misteryo ng Kaharian ng Diyos, pero sa iba ay sa pamamagitan ng mga talinghaga, para tumingin man sila ay di nila makikita at pakinggan man nila ay di nila maiintindihan.
[8:11] At ang talinghaga ay ganito: Ang binhi ay ang salita ng Diyos.
[8:12] At ang mga nasa tabing kalsada ay ang mga nakikinig, pagkatapos ay dumarating ang Diyablo at tinatanggal ang Salita mula sa mga puso nila, dahil baka sakaling sa kanilang pananalig ay maligtas sila.
[8:13] At ang mga nasa batuhan ay silang matapos makapakinig ng Salita ay tinatanggap ito ng may galak, subalit ang mga taong ito ay walang ugat. Sila ang nananalig sa maikling panahon, pero umaayaw sa panahon ng pagsubok.
[8:14] At ang nalaglag kasama ng mga halamang tinik ay sila na nakapakinig, tapos sa pagsunod nila (habang nakapailalim sa mga intindihin, at mga kayamanan, at mga pampasaya ng buhay), sila'y nasasakal at hindi na nahihinog ang mga bunga.
[8:15] Pero ang nasa matabang lupa ay sila na may totoo at magandang kalooban na matapos mapakinggan ang Salita ay tumutupad nito at namumunga sila sa pamamagitan ng pagtitiyaga.
[8:16] At walang tao na pagkasindi ng ilawan ay tatakpan ito ng banga o di kaya ay ilalagay ito sa ilalim ng higaan, sa halip ay ipinapatong ito sa ibabaw ng lagayan para ang mga pumapasok ay makikita ang liwanag.
[8:17] Dahil walang lihim na hindi malalantad, at walang nakatago na hindi malalaman at mabubunyag.
[8:18] Kaya't maging maingat kayo kung paano kayo makinig, dahil ang sinumang mayroon nito, ito ay ibibigay pa sa kanya, at sinuman ang wala nito, kahit pa ang bagay na sa palagay niya ay mayroon siya, iyon ay kukunin pa mula sa kanya."
[8:19] At pinuntahan Siya ng ina at ng mga kapatid Niya, pero di nila kinayang makalapit sa Kanya dahil sa dami ng tao.
[8:20] At may nagbalita sa Kanya na nagsabing, "Ang Inyo pong ina at ang Inyo pong mga kapatid ay nakatayo sa labas, gusto po sana Kayong makita."
[8:21] At pagsagot ay sinabi Niya sa kanila, "Ang ina Ko at ang mga kapatid Ko ay sila na nakikinig ng Salita ng Diyos, at tumutupad nito."
[8:22] At nangyari sa isa sa mga araw na sumakay Siya sa loob ng bangka kasama ang Kanyang mga estudyante na sinabi Niya sa kanila, "Tumawid tayo papunta sa kabilang bahagi ng lawa." At sila nga ay naglayag.
[8:23] Pero habang sila'y naglalayag ay nakatulog Siya. At dumating ang malakas na unos sa gitna ng lawa, anupa't pinapasok na sila ng tubig at nanganganib na sila.
[8:24] At paglapit nila ay ginising nila Siya habang sinasabi, "Panginoon, Panginoon, napapahamak na po tayo!" At nang bumangon Siya ay sinaway Niya ang hangin at ang rumaragasang alon at tumigil ang mga ito at nagkaroon ng katahimikan.
[8:25] At sinabi Niya sa kanila, "Nasaan ang pananalig niyo?" At nagtaka sila na may halong takot habang sinasabi sa isa't isa, "Sino ba ito na pati ang hangin at ang tubig ay inuutusan Niya, at ang mga ito ay sumusunod sa Kanya?"
[8:26] At dumating sila papalapit sa lalawigan ng mga Gadareno na nasa kabilang ibayo lang ng Galilee.
[8:27] At nang Siya ay nasa ibabaw na ng lupa ay sinalubong Siya ng isang lalaking galing sa lungsod na inaalihan ng mga demonyo sa matagal na panahon. At wala itong kasuot-suot na damit, at hindi ito nananatili sa loob ng bahay kundi sa loob ng sementeryo.
[8:28] Pero nang makita si Jesus, sumigaw ito at dumapa sa harapan Niya, at sinabi nito nang may malakas na boses, "Ano ang pakialam ko sa Iyo, Jesus na Anak ng Kataas-taasang Diyos? Nakikiusap ako sa Iyo, huwag Mo akong pahirapan!"
[8:29] Inutusan Niya kasi ang maruming espiritung ito na lumabas mula sa tao. Dahil mahabang panahon na siyang inaalila nito na kahit pa igapos siya ng mga kadena sa katawan at paa na may kasamang bantay, nasisira niya pa rin ang mga nakatali sa kanya, tapos ay dinadala siya ng demonyong ito sa gitna ng mga liblib na lugar.
[8:30] At tinanong siya ni Jesus na nagsabing, "Ano ang pangalan mo?" At sinabi nito, "Lehiyon." Napakaraming demonyo kasi ang pumasok sa kanya.
[8:31] At nakiusap siya sa Kanyang huwag Niya silang utusan na pumunta sa gitna ng kaila-ilaliman.
[8:32] At mayroon doon na malaking kawan ng mga baboy na kumakain sa tabi ng bundok. At nakiusap sila sa Kanyang hayaan Niya silang makapasok sa loob ng mga ito, at pinayagan Niya sila.
[8:33] At paglabas ng mga demonyo mula sa taong iyon ay pumasok sila sa loob ng mga baboy. At nagtakbuhan ang buong kawan sa matarik na lugar hanggang sa mahulog sila sa gitna ng lawa at malunod.
[8:34] At nang makita ng mga nagpapakain ang nangyari, tumakas sila at umalis sa lugar na iyon. Pagkatapos ay ipinamalita nila ang nangyari sa gitna ng lungsod at sa loob ng mga baryo.
[8:35] Kaya't lumabas sila para tignan ang nangyari. At nagpunta sila malapit kay Jesus, at nakita nilang nakaupo malapit sa paanan ni Jesus ang taong nilayasan ng mga demonyo, nakadamit, at nasa tamang pag-iisip: kaya naman, kinilabutan sila.
[8:36] At ipinaliwanag rin sa kanila ng mga nakakita kung paano gumaling ang taong inalihan ng mga demonyo.
[8:37] Sa kabila nito ay pinakiusapan Siya ng lahat ng tao sa mga bayang nakapalibot sa Gadara na lumayo nalang mula sa kanila dahil sa tindi ng takot na naranasan nila. Kaya't pagsakay Niya sa loob ng bangka ay bumalik na Siya.
[8:38] Pero nagmakaawang sumama sa Kanya ang tao na nilayasan ng mga demonyo, pero pinaalis siya ni Jesus habang sinasabi,
[8:39] "Umuwi ka na sa pamilya mo at ikuwento mo ang lahat ng ginawa sa iyo ng Diyos." At pagkaalis ay ipinamalita niya sa buong lungsod ang lahat ng ginawa sa kanya ni Jesus.
[8:40] At nangyari, nang magbalik na si Jesus roon ay tinanggap na Siya ng mga tao, dahil silang lahat ay nais na Siyang makita.
[8:41] At kapansin-pansin na may dumating na isang lalake na nagngangalang Jairo, at siya ay isang pinuno ng simbahan. At pagdapa sa harap ng paanan ni Jesus ay nakiusap ito sa Kanya na magpunta sa loob ng bahay nito,
[8:42] dahil mayroon siyang kaisa-isang anak na babae na mag lalabing-dalawang taong gulang at ito ay nag-aagaw buhay. At habang papunta na Siya roon, Siya ay dinudumog ng napakaraming tao.
[8:43] At may isang ginang roon na nakakaranas ng patuloy na pagdurugo sa nakalipas na 12 taon, na naubos na ang buong kabuhayan sa mga doktor, bagamat wala ni isa sa kanila ang nakapagbigay sa kanya ng lunas.
[8:44] Paglapit sa likuran ay hinawakan nito ang laylayan ng damit Niya, at agad na huminto ang pagdurugo nito.
[8:45] At sinabi ni Jesus, "Sino ang humipo sa Akin?" Pero nang wala ni isang umamin ay sinabi ni Pedro at ang mga kasama Niya, "Panginoon, sangkaterbang tao po ang dumudumog at nagsisiksikan sa paligid Niyo, kaya't bakit po Kayo nagtatanong, 'Sino ang humipo sa Akin?'"
[8:46] Pero sinabi ni Jesus, "May isang humipo sa Akin; dahil naramdaman Kong may kapangyarihang lumabas mula sa Akin."
[8:47] At nang makita ng ginang na hindi siya makapagtago, nanginginig siyang lumapit, at dumapa sa harapan Niya sabay inamin nito sa Kanya sa harap ng lahat ng tao ang dahilan kung bakit hinawakan Siya nito at kung paano siya biglang gumaling.
[8:48] At sinabi Niya rito, "Lakasan mo ang loob mo, Anak! Ang pananalig mo ang nagpagaling sa iyo. Lumakad ka ng may kapayapaan."
[8:49] Nagsasalita pa Siya nang may dumating mula sa bahay ng pinuno ng simbahan. Sinabi nito sa kanya na, "Namatay na po ang anak niyo; huwag niyo na pong gambalain ang Guro."
[8:50] Pero nang marinig ito ni Jesus, sumagot Siya at sinabi sa kanya, "Huwag kang matakot. Manalig ka lang at maliligtas siya."
[8:51] At pagpasok sa loob ng bahay, hindi Niya hinayaang makapasok ang sinuman maliban kay Pedro at Tyago, at saka si Juan, at ang ama't ina ng bata.
[8:52] At lahat sila ay nag-iiyakan at naghahagulgulan para sa dalaginding, pero sinabi Niya, "Huwag kayong mag-iyakan; hindi siya namatay, kundi natutulog lang."
[8:53] At pinagtawanan nila Siya, dahil alam nilang namatay na ito.
[8:54] Kaya't pinalabas Niya ang lahat. At nang mahawakan ang kamay nito, sumigaw Siya habang sinasabi rito, "Anak, bumangon ka!"
[8:55] At nagbalik ang espiritu ng dalagita at ito'y biglang bumangon. Pagkatapos ay nag-utos Siya na bigyan ito ng makakain.
[8:56] At nagulantang ang mga magulang nito, pero pinagbilinan Niya sila na huwag ipagsabi kanino man ang nangyari.
[9:1] At nang tawagin Niyang lahat ang 12 mga estudyante Niya, ibinigay Niya sa kanila ang kakayanan at awtoridad na pasunurin ang lahat ng mga demonyo, pati na ang magpagaling ng mga may sakit.
[9:2] At sila'y pinadala Niya para iproklama ang Kaharian ng Diyos, at para magpagaling ng mga may karamdaman.
[9:3] At sinabi Niya sa kanila, "Huwag kayong magdala ng kahit ano para sa paglalakbay kahit pa tungkod, o lukbutan, o tinapay, o pera, o magkaroon kada isa ng dalawang damit.
[9:4] At saan mang bahay kayo pumasok, doon kayo manatili at umalis rin kayo mula roon.
[9:5] At kapag may hindi tumanggap sa inyo, maging ang alikabok na galing sa mga paa niyo ay ipagpag niyo pag-alis mula sa lungsod na iyon, bilang testimoniya laban sa kanila."
[9:6] At habang humahayo ay nililibot nila ang mga baranggay at ipinapangaral ang Masayang Balita at nagpapagaling saan mang lugar.
[9:7] Ngayon ay nabalitaan ni Herodes na gobernador ang lahat ng mga nangyayari sa pamamagitan Niya at ito'y nagtaka dahil sa sinabi ng ilan na bumangon si Juan mula sa mga patay,
[9:8] at may ilan na nagpakita raw si Elias, at ang iba naman na nagbangon raw ang isa sa mga sinaunang propeta.
[9:9] At sinabi ni Herodes, "Pinugutan ko ng ulo si Juan, pero sino itong naririnig ko na may kinalaman sa mga bagay na ito?" Kaya't ginusto niyang makita Siya.
[9:10] At pagbalik ng mga mensahero ay ikinuwento nila sa Kanya ang lahat ng kanilang ginawa. Pagkatapos ay isinama Niya sila para tumigil muna sa isang pribadong lugar palayo sa madla sa isang lungsod na kung tawagin ay Bethsaida.
[9:11] Pero nang malaman ito ng mga tao ay sinundan nila Siya. At nang tanggapin sila ay nagsalita Siya sa kanila tungkol sa Kaharian ng Diyos. Pinagaling Niya rin ang mga nangangailangan ng kagalingan.
[9:12] Pero nang ang araw ay nagsimula nang lumubog, lumapit ang Labindalawa at sinabi nila sa Kanya, "Paalisin Niyo na po ang mga tao para makapunta na sila sa palibot na mga baranggay at na mga kanayunan para doon sila makapahinga at makakuha ng makakain. Nandito po kasi tayo sa gitna ng liblib na lugar."
[9:13] Pero sinabi Niya sa kanila, "Bigyan niyo sila ng makakain." Pero sinabi ng mga ito, "Wala na po tayong hihigit pa sa limang tinapay at dalawang isda, malibang umalis kami at bumili ng pagkain para sa lahat ng taong ito."
[9:14] Dahil ang mga kalalakihan ay aabot na ng 5,000. At sinabi Niya sa harap ng mga estudyante Niya, "Paupuin niyo sila na tig lilimampu kada grupo."
[9:15] At ginawa nga nila iyon at pinaupo silang lahat.
[9:16] Pagkatapos ay kinuha Niya ang limang tinapay at ang dalawang isda. Pagtingala sa langit ay pinagpala Niya ang mga ito, at pinagpira-piraso iyon at saka ibinigay sa mga estudyante para ihain sa mga tao.
[9:17] At kumain sila at nabusog silang lahat. At sila'y may nakuhang 12 bayong ng pinagpira-pirasong pagkain na natira sa kanila.
[9:18] At nangyari habang Siya ay nananalangin mag-isa, naroon ang Kanyang mga estudyante. At nagtanong Siya sa kanila at sinabi, "Sino raw Ako batay sa mga sinasabi ng karamihan ng tao?"
[9:19] At nang sumagot ay sinabi nila, "Si Juan na Tagalublob raw po; pero po ang ilan ay si Elias; at ang iba naman ay isa sa mga sinaunang propeta na bumangon."
[9:20] At sinabi Niya sa kanila, "Pero kayo, ano ang masasabi niyo kung sino Ako?" At pagsagot ni Pedro ay sinabi niya, "Ang Kristo ng Diyos."
[9:21] Pero mahigpit Niya silang inutusan na huwag itong ipagsabi kanino man,
[9:22] sabay sabi na, "Ang Anak ng Tao ay kinakailangang magdanas ng maraming hirap, at mapawalang halaga sa pamamagitan ng mga punong-lingkod, at ng mga pangulong pari, at ng mga dalubhasa sa Biblia, tapos ay mapatay at magbangon sa ikatlong araw."
[9:23] At sinabi Niya sa lahat, "Ang sinumang naghahangad na sundin Ako, dapat niyang pagkaitan ang sarili niya, at dapat niyang pasanin ang kanyang krus sa bawat araw, at dapat na sumunod siya sa Akin.
[9:24] Dahil sinuman ang gustong iligtas ang sarili niya ay ipapahamak ito, pero sinuman ang magpahamak sa sarili niya alang-alang sa Akin, siya ang magliligtas nito.
[9:25] Dahil anung pakinabang sa isang tao na makamtan ang buong mundo pero ang sarili naman niya ay mapahamak o masira?
[9:26] Dahil sinuman ang ikahiya Ako at ang Aking mga salita, siya naman ay ikakahiya ng Anak ng Tao kapag dumating na Siya taglay ang kaluwalhatian Niya, at ng Ama, at ng mga anghel na banal.
[9:27] Pero sinasabi Ko sa inyo ang totoo, may ilang mga nakatayo rito na hinding-hindi matitikman ang kamatayan hanggang sa makita nila ang Kaharian ng Diyos."
[9:28] At makalipas ang halos walong araw matapos ang mga salitang iyon, at pagkakuha kay Pedro, at Juan, kasama si Tyago, umakyat Siya patungo sa bundok para manalangin.
[9:29] At nangyari na sa pananalangin Niya ay nagbago ang kutis ng Kanyang mukha at ang Kanyang damit ay nagningning sa kaputian.
[9:30] At bigla na lang may dalawang kalalakihang nakipag-usap sa Kanya, sila ay si Moises at si Elias
[9:31] na nagpakita sa gitna ng kaluwalhatian. Nagsalita sila tungkol sa paglisan Niya na malapit na Niyang tuparin sa Jerusalem.
[9:32] Pero si Pedro at ang mga kasama Niya ay mahimbing na natutulog. At nang magising ay nakita nila ang kaluwalhatian Niya at ang dalawang lalaking nakatayo sa tabi Niya.
[9:33] At nangyari nang paalis na ang mga ito mula sa Kanya ay nagsalita si Pedro sa harapan ni Jesus, "Bosing, mabuti po para sa atin na nandito. Kaya't hayaan Niyo pong gumawa kami ng tatlong tolda-isa para sa Inyo, at isa para kay Moises, at isa naman para kay Elias." Hindi niya alam ang kanyang sinasabi.
[9:34] Pero habang sinasabi niya ang mga ito ay may dumating na ulap at pumaibabaw ito sa kanila. Kaya't natakot sila habang ang mga ito ay papasok sa loob ng ulap.
[9:35] At may tinig na dumating galing sa ulap na nagsabing, "Ito ang minamahal Kong Anak. Siya ang pakikinggan niyo."
[9:36] At nang matapos na ang tinig ay natagpuan si Jesus na mag-isa na lang. At sila ay nanahimik lang at wala silang sinabihan sa loob ng mga panahong iyon, tungkol sa alin man sa nasaksihan nila.
[9:37] At nangyari sa kasunod na araw, pagbaba nila mula sa bundok, ay napakaraming tao ang sumalubong sa Kanya.
[9:38] At biglang may isang mamang sumigaw mula sa karamihan na nagsabing, "Guro, nakikiusap po ako sa Inyo, tignan Niyo po ang anak kong lalake, na siya kong kaisa-isa.
[9:39] Pansinin Niyo at may espiritung sumasanib sa kanya, at bigla na lang siyang sumisigaw at nagkukumbulsyon siya na may pagbula ng bibig, at sa hirap nitong lumabas sa kanya ay sinusugatan na siya nito.
[9:40] At nakiusap na po ako sa mga estudyante Niyo para palayasin ito, pero di nila kinaya."
[9:41] Kaya't pagkasagot ni Jesus ay sinabi Niya, "Ah! henerasyong walang pananalig at baluktot, hanggang kailan Ko kayo sasamahan at hanggang kailan Ko kayo titiisin? Dalhin mo dito ang anak mo."
[9:42] At habang papalapit ito ay binalibag ito ng demonyo at ito ay nangisay. Pero sinaway ni Jesus ang maruming espiritu , at pinagaling Niya ang bata, at ibinalik Niya ito sa tatay niya.
[9:43] At namangha silang lahat dahil sa kadakilaan ng Diyos. Pero habang ang lahat ay takang-taka dahil sa lahat ng mga bagay na ginawa ni Jesus, sinabi Niya sa mga estudyante Niya,
[9:44] "Isuksok niyo sa loob ng mga taynga niyo ang mga salitang ito: dahil ang Anak ng Tao ay malapit nang ipagkanulo sa mga kamay ng tao."
[9:45] Pero di nila naiintindihan ang salitang ito, at itinago ito mula sa kanila para di nila ito maintindihan. Takot naman silang tanungin Siya tungkol sa mga salitang iyon.
[9:46] At nagkaroon sa kalagitnaan nila ng pagtatalo tungkol sa kung sino sa kanila ang pinakadakila.
[9:47] At nang malaman ni Jesus ang argumento sa mga puso nila,  kinarga Niya ang isang bata at inilagay ito sa tabi Niya.
[9:48] At sinabi Niya sa kanila, "Ang sinumang tumanggap sa batang ito dahil sa pangalan Ko ay tumatangap sa Akin; at sinumang tumanggap sa Akin ay tumatanggap sa nagpadala sa Akin. Dahil ang pinakamababa sa gitna niyong lahat ay siyang magiging dakila."
[9:49] At pagsagot ni Juan ay sinabi niya, "Amo, may nakita po kaming nagpapalayas ng mga demonyo gamit ang pangalan Niyo at pinagbawalan po namin siya dahil hindi po siya sumasama sa atin."
[9:50] At sinabi sa kanya ni Jesus, "Huwag niyong pagbawalan. Dahil ang hindi laban sa atin ay kakampi natin."
[9:51] At nangyari, nang dumating na ang panahon ng pagtanggap sa Kanya sa itaas, itinuon na Niya ang atensyon Niya para pumunta sa Jerusalem.
[9:52] Kaya't nagpadala Siya ng mga mensahero bago pa man Siya magpakita. At nang makaalis ay pumasok sila sa bayan ng mga Samaritano para ipaghanda Siya roon.
[9:53] Pero hindi nila Siya tinanggap dahil ang atensyon Niya ay nakatuon papunta sa Jerusalem.
[9:54] Pero nang makita ito ni Tyago at Juan na mga estudyante Niya ay sinabi nila, "Panginoon, gusto Niyo po ba na tawagin namin ang apoy na bumaba mula sa langit at sunugin sila gaya rin ng ginawa ni Elias?"
[9:55] Pero lumingon Siya, sinaway sila, at sinabi Niya, "Di niyo nalalaman kung anung klaseng espiritu ang mayroon kayo!
[9:56] Dahil ang Anak ng Tao ay di dumating para magpahamak ng mga kaluluwa ng tao, kundi para magligtas." At nagpunta na lang sila sa iba pang baranggay.
[9:57] At nangyari ito, habang sila'y naglalakad sa gitna ng kalsada, na may isang lalake ang nagsabi sa Kanya, "Panginoon, sasama po ako sa Inyo saan man Kayo magpunta."
[9:58] At sinabi sa kanya ni Jesus, "Ang mga sora ay may mga lungga, at ang mga ibon sa himpapawid ay may mga pugad, pero ang Anak ng Tao ay wala man lang lugar kung saan ipapatong ang Kanyang ulo."
[9:59] At sinabi Niya sa isang lalake, "Sumama ka sa Akin." Pero sinabi nito, "Panginoon, hayaan Niyo po munang umuwi ako para ilibing ang ama ko."
[9:60] Pero sinabi sa kanya ni Jesus, "Hayaan mong ilibing ng mga patay ang kanilang patay, pero humayo ka at ipangaral ang Kaharian ng Diyos."
[9:61] At may isa ring nagsabi, "Panginoon, sasama po ako sa Inyo, pero hayaan Niyo po muna akong magpaalam sa mga kasamahan ko sa bahay."
[9:62] Pero sinabi sa kanya ni Jesus, "Walang sinuman na matapos mailagay ang kamay niya sa araro, at tumitingin pa doon sa mga bagay na nasa likuran ang babagay sa Kaharian ng Diyos."
[10:1] At pagkatapos ng mga bagay na ito ay pumili rin ang Panginoon ng 70 pang iba at pinadala sila ng tig-dadalawa sa Kanyang harapan, papunta sa bawat lungsod at lugar kung saan Siya papunta.
[10:2] Kaya't sinabi Niya sa kanila, "Ang aanihin ay totoong napakarami, pero ang mga manggagawa ay kakaunti. Kaya't makiusap kayo sa May-ari ng anihan na magpadala pa ng mga manggagawa para sa Kanyang ani.
[10:3] Humayo kayo. Tignan niyo, ipinadadala Ko kayo na parang mga kordero sa gitna ng mga lobo.
[10:4] Huwag na kayong magdadala ng pitaka, o bagahe, o sandalyas; at huwag na kayong makipagkamustahan pa sa sino mang makasalubong niyo sa daan.
[10:5] At saan mang bahay kayo pumasok, sabihin niyo muna, 'Kapayapaan para sa tahanang ito.'
[10:6] At kung tunay na nandoon ang anak ng kapayapaan, dadapo sa ibabaw nito ang kapayapaan niyo, pero kung hindi naman, ito'y babalik sa inyo.
[10:7] At manatili kayo sa tahanang iyon na kumakain at umiinom ng mga bagay na galing sa kanila, dahil ang manggagawa ay karapat-dapat tumanggap ng sahod niya. Huwag kayong magpalipat-lipat ng bahay.
[10:8] At saan mang lungsod kayo pumasok, at kayo ay tanggapin nila, kainin niyo ang mga bagay na ihain sa inyo,
[10:9] at pagalingin niyo ang mga may sakit na nandoon. Tapos ay sabihin niyo sa kanila, 'Ang Kaharian ng Diyos ay lumapit na sa inyo.'
[10:10] Pero saan mang lungsod kayo pumasok at kayo ay di nila tanggapin, paglabas sa kalsada nila ay sabihin niyo,
[10:11] 'Kahit ang alikabok mula sa inyong lungsod na dumikit sa amin ay tinatanggal namin laban sa inyo, gayun pa man, pakatandaan niyo ito na ang Kaharian ng Diyos ay dumaan na sa harapan niyo.'
[10:12] Pero sinasabi Ko sa inyo na magiging mas madali pang pagbigyan ang Sodom pagdating ng araw na iyon kaysa sa lungsod na ito.
[10:13] Lagot ka, Chorazin! Lagot ka, Bethsaida! Dahil kung ang mga makapangyarihang ginawa sa inyo ay nangyari sa Tyre at Sidon, nagbalik-loob na sana sila noon pa na nakaupo sa sako at mga abo.
[10:14] Pero mas madali pang pagbigyan ang Tyre at Sidon sa gitna ng Paghuhukom, kaysa sa inyo.
[10:15] Ikaw naman, Capernaum na abot na sa langit ang taas, sa mundo ng mga patay ka ibabagsak.
[10:16] Ang nakikinig sa inyo ay nakikinig sa Akin; at ang tumatanggi sa inyo ay tumatanggi sa Akin; at ang tumatanggi sa Akin ay tumatanggi sa nagpadala sa Akin.
[10:17] At nagbalik ang 70 na nagdiriwang. Sinabi nila, "Panginoon, kahit po ang mga demonyo ay sunod-sunuran sa amin gamit ang Inyong pangalan!"
[10:18] At sinabi Niya sa kanila, "Nakita Ko si Satanas na parang kidlat na nalaglag mula sa langit.
[10:19] Tignan niyo, binibigyan Ko kayo ng awtoridad na durugin ang mga ahas at mga alakdan sa ilalim ng inyong mga paa, pati na ang lahat ng puwersa ng kaaway. At walang anuman sa mga ito ang makapagdudulot ng pinsala sa inyo sa ano pa mang paraan.
[10:20] Gayun pa man, huwag kayong magdiwang tungkol dito, na ang mga espiritu ay sumusunod sa inyo, pero sa halip ay magdiwang kayo dahil ang mga pangalan niyo ay nakasulat sa loob ng kalangitan.
[10:21] Sa oras na iyon ay nagdiwang sa espiritu si Jesus at sinabi Niya, "Pinasasalamatan Ko po Kayo, Ama, Panginoon ng langit at ng daigdig, dahil itinago Niyo po ang mga bagay na ito mula sa mga bihasa at matatalino, at inihayag ang mga ito sa mga bata. Siya nga po Ama, dahil ganito ang siyang kalugod-lugod sa harapan Niyo!
[10:22] At pagharap sa mga estudyante ay sinabi Niya, "Lahat ng bagay ay ipinaubaya na sa Akin ng Ama Ko, at walang nakakaalam kung sino ang Anak maliban sa Ama, at kung sino ang Ama maliban sa Anak, at sa sinumang gustuhin ng Anak na ipakilala.
[10:23] At nang sila-sila na lang, hinarap Niya ang mga estudyante sabay sinabi, "Mapalad ang mga matang nakakakita ng mga nakikita niyo,
[10:24] Dahil sinasabi Ko sa inyo na maraming propeta at mga hari ang nangarap na masilayan ang mga nasasaksihan niyo pero di nila nakita; at marinig ang mga naririnig niyo, pero di nila narinig."
[10:25] At biglang may tumayo na isang abogado na sinubok Siya at sinabi, "Guro, ano po ang dapat gawin para manahin ko ang Buhay na walang hanggang?"
[10:26] At ang sabi Niya rito, "Ano ba ang nakasulat sa Batas? Paano mo ito nabasa?"
[10:27] At pagsagot ay sinabi niya, "Mamahalin mo ang Panginoon mong Diyos ng buong puso mo, at ng buong kaluluwa mo, at ng buong lakas mo, at ng buong isip mo, at ang kapwa mo gaya ng iyong sarili."
[10:28] At sinabi Niya sa kanya, "Tama ang sinagot mo. Iyan ang gawin mo, at mabubuhay ka."
[10:29] Pero sa hangad na patunayan ang sarili ay sinabi niya sa harapan ni Jesus, "At sino naman po ang aking kapwa?"
[10:30] Pero pagsagot ni Jesus ay sinabi Niya, "May isang taong bumaba mula sa Jerusalem papuntang Jerico at nakasalubong siya ng mga mandarambong na hinubaran siya ng damit matapos bugbugin, sabay layas. At iniwan siya ng mga ito na nag-aagaw buhay.
[10:31] Ngayon nagkataon, na may isang pari na bumaba sa gitna ng kalsadang iyon at pagkakita sa kanya ay dumaan ito sa kabilang direksyon.
[10:32] At ganoon din ang ginawa ng isang Levita na nandoon sa lugar na iyon na paglapit at pagkakita sa kanya ay dumaan na lang sa kabilang direksyon.
[10:33] Pero may isang Samaritano na habang naglalakbay ay napadaan papunta sa kanya. At pagkakita sa kanya ay nahabag ito,
[10:34] at nang lapitan ay binendahan nito ang mga sugat niya, nilagyan ng langis ng olibo at katas ng ubas, at sinakay siya sa ibabaw ng sarili nitong hayop. Dinala siya nito papunta sa isang hotel, at inalagaan siya nito.
[10:35] At kinabukasan, nang siya ay paalis na ay naglabas siya ng 1,000 piso, ibinigay niya sa nangangasiwa, at sinabi niya rito, 'Alagaan mo siya at anumang kakailanganin mo pang gastusin ay babayaran ko sa iyo sa pagbalik ko.'
[10:36] Sino ngayon sa tatlong ito, sa palagay mo, ang naging kapwa sa taong sinalakay ng mga mandarambong?"
[10:37] At sinabi nito, "Siya po na nagpakita ng awa sa kanya." Kaya't sinabi sa kanya ni Jesus, "Humayo ka at gawin mo rin ang tulad nito."
[10:38] At nangyari habang sila'y naglalakbay na pumasok Siya sa loob ng isang baranggay. At may isang babae doon na nagngangalang Martha ang tumanggap sa Kanya sa loob ng bahay nito.
[10:39] At mayroon itong kapatid na babae na ang pangalan ay Maria, at ito ay naupo malapit sa paanan ni Jesus para pakinggan ang mensahe Niya.
[10:40] Pero si Marta ay aligaga sa sangkatutak na paglilingkod. Kaya't paglapit roon ay sinabi nito, "Panginoon, wala po ba Kayong pakialam na ang kapatid kong babae ay iniwanan po akong mag-isa para maglingkod? Kaya't pagsabihan Niyo po siya na tulungan naman niya ako!"
[10:41] Pero pagsagot ni Jesus ay sinabi Niya sa kanya, "Marta, Marta, nag-aalala at balisa ka tungkol sa maraming bagay.
[10:42] Pero nag-iisa lang ang kailangan, at pinili ni Maria ang magandang parte na di matatanggal sa kanya."
[11:1] At nangyari na Siya ay nanalangin sa isang lugar. Nang Siya ay matapos ay sinabi ng isa sa mga estudyante Niya sa Kanya, "Panginoon, turuan Niyo po kaming manalangin kung paano rin si Juan ay nagturo sa mga estudyante niya."
[11:2] At sinabi Niya sa kanila, "Kapag kayo ay nananalangin, sabihin niyo, 'Ama namin na nasa kalangitan, pakabanalin Niyo po ang pangalan Niyo; dumating po ang Kaharian Niyo; mangyari po ang kalooban Niyo kung paano sa langit, gayun din po sa ibabaw ng daigdig;
[11:3] ibigay Niyo po sa amin ang tinapay na kakailanganin namin sa bawat araw;
[11:4] at patawarin Niyo po kami sa mga kasalanan namin, dahil kami rin po ay nagpapatawad sa bawat isang may pagkaka-utang sa amin; at huwag Niyo po kaming ilagay sa gitna ng pagsubok, sa halip ay iligtas Niyo po kami mula sa masama."
[11:5] At sinabi Niya sa kanila, "Sino sa inyo ang may kaibigan, at kung sakaling magpupunta siya rito ng hatinggabi at sabihin sa kanya, 'Pare, pahiramin mo naman ako ng tatlong pirasong tinapay.
[11:6] May kaibigan kasi ako na lumapit sa akin galing sa biyahe at walang-wala naman akong maihanda para sa kanya.'
[11:7] At siya naman ay sasagot mula sa loob ng bahay na sasabihin, 'Huwag mo na akong bigyan ng problema, sarado na ang pintuan, at ang mga anak ko ay kasama ko na sa gitna ng kama. Hindi ko na kayang bumangon pa para bigyan ka!'
[11:8] Sinasabi Ko sa inyo, kahit na hindi nito gustong bumangon at pagbigyan siya dahil siya ay kaibigan nito, pero dahil sa kakulitan niya ay babangon ito para ibigay sa kanya anuman ang kailangan niya.
[11:9] Sinasabi Ko rin sa inyo, humingi kayo at ito'y ibibigay sa inyo; maghanap kayo, at matatagpuan niyo; kumatok kayo, at pagbubuksan kayo.
[11:10] Dahil tumatanggap ang bawat isang humihingi; at nakasusumpong ang naghahanap; at pagbubuksan ang kumakatok.
[11:11] Sino sa inyo na ama, kapag ang lalaking anak ay humingi sa kanya ng tinapay ay baliktad, bato ang ibibigay niya rito? Kung isda naman ang hingin, baliktad, imbes na isda ay ahas ang ibibigay niya rito?
[11:12] O kung sakaling humingi ito ng itlog, baliktad, alakdan ang ibibigay niya rito?
[11:13] Kung kayo ngang masasama ay marunong magbigay ng magagandang regalo sa mga anak niyo, gaano pa kayang higit ang Amang nasa langit? Ibibigay Niya ang Banal na Espiritu sa mga humihingi sa Kanya."
[11:14] At nagpapalayas Siya ng demonyo sa taong pipi. At nangyari, nang lumabas na ang demonyo, na nakapagsalita ang pipi at ikinagulat ito ng mga tao.
[11:15] Pero may ilan sa kanila ang nagsabi, "Nagpapalayas Siya ng mga demonyo sa pamamagitan ni Beelzebub ang pangulo ng mga demonyo."
[11:16] At ang iba naman, sa hangad na subukan Siya, ay humihingi sa Kanya ng senyales mula sa langit.
[11:17] Pero dahil alam Niya ang mga iniisip nila, sinabi Niya sa kanila, "Bawat kaharian na nahati laban sa sarili nito ay nawawasak, at ang tahanan na kalaban ang sarili nito ay babagsak. 
[11:18] At kung si Satanas rin ay nahati laban sa sarili niya, paano tatagal ang kaharian niya? Sinasabi niyo kasi na nagpapalayas Ako ng mga demonyo sa pamamagitan ni Beelzebub. 
[11:19] At kung sa pamamagitan ni Beezebub ay nagpapalayas Ako ng mga demonyo, kanino naman humihingi ng tulong ang mga anak niyo para palayasin sila? Kaya dahil dito, sila na ang magiging mga tagahatol niyo.
[11:20] Pero kung sa pamamagitan ng daliri ng Diyos ay nagpapalayas Ako ng mga demonyo, iyan ay patunay na dumating na sa inyo ang Kaharian ng Diyos.
[11:21] Kapag ang isang makapangyarihan at armadong tao ay nagbabantay sa sarili niyang bahay, nasa mabuting kalagayan ang mga ari-arian niya.
[11:22] Pero kapag may isang mas malakas sa kanya ang sumalakay at sumakop sa kanya, kukunin nito ang armas niya kung saan siya umasa, at ipapamahagi ang mga nasamsam nito.
[11:23] Ang hindi sumasama sa Akin ay lumalaban sa Akin, at ang hindi nagpupulong na kasama Ko ay nagsisikalat.
[11:24] Kapag ang maruming espiritu ay umalis mula sa isang tao, naglalakbay ito sa gitna ng mga tuyong lugar para maghanap ng mapagpapahingahan at wala itong makikita. Sasabihin nito, 'Babalik ako sa loob ng bahay ko kung saan ako lumabas.'
[11:25] At pagdating doon ay matatagpuan niya itong linis na at nasa ayos.
[11:26] Kaya't lalakad siya at magsasama pa siya ng pitu pang espiritung mas masama pa sa kanya. At pagkapasok ay maninirahan sila roon. At ang huling kalagayan ng taong iyon ay mas malala kaysa sa una."
[11:27] At nangyari, habang sinasabi Niya ang mga bagay na ito, may isang ginang mula sa karamihan ang sumigaw at sinabi sa Kanya, "Mapalad ang sinapupunang nagdala sa Inyo, at ang dibdib na Inyong sinusuhan!"
[11:28] Pero sinabi Niya, "Hindi. Sa halip, mapapalad ang mga nakikinig sa salita ng Diyos at tumutupad nito."
[11:29] At nang magkatipon ang napakaraming tao, nagsimula Siyang magsabi, "Ito ay isang masamang henerasyon na naghahanap ng senyales. Pero walang senyales na ibibigay dito maliban sa senyales ni Jonas na propeta.
[11:30] Dahil kung paano si Jonas ay naging senyales sa mga taga Nineve, gayun din ang mangyayari sa Anak ng Tao sa henerasyong ito.
[11:31] Sa araw ng paghuhukom, ang reyna ng timog ay babangon kasama ng mga kalalakihan sa henerasyong ito, at hahatulan niyang maparusahan ang mga ito; dahil naglakbay siya mula sa dulo ng daigdig para lang pakinggan ang karunungan ni Solomon; at tignan niyo, mas dakila pa kay Solomon ang naririto.
[11:32] Sa araw ng paghuhukom, ang mga kalalakihan ng Nineve ay babangon kasama ang henerasyong ito, at hahatulan itong maparusahan; dahil nagbalik-loob sila sa pangangaral ni Jonas; pero tignan niyo, mas dakila kay Jonas ang naririto.
[11:33] At walang tao na pagkasindi ng lampara ay ilalagay ito sa loob ng tagong lugar, o sa ilalim ng timba, sa halip ay sa ibabaw ng ilawan, para ang mga pumapasok ay makakita ng liwanag.
[11:34] Ang lampara ng katawan ay ang mata. Kaya kapag ang mata mo ay maayos, ang buong katawan mo rin ay puspos ng liwanag. Pero kapag masama ito, ang katawan mo rin ay puno ng lagim.
[11:35] Kaya't alamin at siguraduhin mo, na ang liwanag na nasa iyo ay hindi kadiliman.
[11:36] Kaya't kung ang buong katawan mo ay maliwanag, walang parte na madilim, buong-buo itong mapupuspos ng liwanag, kung paanong naiilawan ka ng liwanag ng lampara."
[11:37] At habang nagsasalita Siya, may isang Pariseo ang nakiusap sa Kanya na kung pwede ay makasalo Siyang kumain. At pagpasok sa loob ng lugar na iyon ay naupo Siya para kumain.
[11:38] Pero nagulat ang Pariseo nang makita nito na hindi muna Siya naghugas bago ang hapunan.
[11:39] At sinabi ng Panginoon sa kanya, "Ngayon, kayo na mga Pariseo, nililinis niyo ang labas ng baso at ng pinggan, pero ang kalooban niyo ay puno ng pangungurakot at kasamaan!
[11:40] Mga hangal, hindi ba't ang gumawa sa panlabas ay ginawa rin ang nasa loob?
[11:41] Sa halip ay magbigay kayo ng tulong sa kapwa nang taos sa kalooban; at pansinin niyo, ang lahat ng bagay ay malinis para sa inyo.
[11:42] Pero lagot kayong mga Pariseo! Dahil iniikapu niyo ang minta, at ang ruda at bawat isang halaman, pero nilalaktawan niyo naman ang hustisya at ang pag-ibig ng Diyos. Dapat niyong gawin ang mga ito nang di pinababayaan ang mga nauna.
[11:43] Lagot kayong mga Pariseo! Dahil hanap niyo lagi ang mga pangunahing upuan sa loob ng mga simbahan, at ang mga pagpupugay sa gitna ng mga pampublikong pagpupulong.
[11:44] Lagot kayong mga dalubhasa sa Biblia at mga Pariseo, mga mapagbalatkayo! Dahil para kayong mga puntod na walang marka at hindi ito alam ng mga taong naglalakad sa ibabaw.
[11:45] Kaya't sumagot ang isa sa mga abogado. Sinabi nito sa Kanya, "Guro, kami rin po ay iniinsulto Niyo sa mga sinasabi Niyong ito."
[11:46] At ang sabi Niya, "Kayo ring mga abogado, lagot kayo! Dahil ipinapabuhat niyo sa mga tao ang mga napakabibigat na pasanin, ang mga pasanin na kayo mismo ay hindi handang galawin kahit pa isang daliri niyo!
[11:47] Lagot kayo! Dahil kayo ang gumagawa ng mga libingan ng mga propeta, at ang mga ama niyo naman ang pumapaslang sa kanila!
[11:48] Talagang pinapatotoo niyo at botong-boto kayo sa mga gawain ng mga ama niyo, dahil sila talaga ang pumaslang sa mga ito, at kayo naman ang gumagawa ng kanilang mga libingan.
[11:49] Dahil rin dito ay sinabi ng karunungan ng Diyos, 'Padadalhan Ko sila ng mga propeta at mga mensahero, at ang ilan sa kanila ay papatayin at uusigin nila.'
[11:50] Para ang dugo ng lahat ng mga propeta na nadanak mula pa ng likhain ang daigdig ay singilin sa henerasyong ito.
[11:51] Mula sa dugo ni Abel hanggang sa dugo ni Zacarias na pinaslang sa pagitan ng altar at ng templo. Sinasabi Ko sa inyo ang totoo, sisingilin iyon mula sa henerasyong ito.
[11:52] Lagot kayong mga dalubhasa sa Batas! Dahil itinapon niyo ang susi ng kaalaman. Hindi nga kayo pumasok, pero ang mga pumapasok dito ay hinahadlangan niyo naman!"
[11:53] At nang sabihin Niya ang mga bagay na ito sa harapan nila, ang mga dalubhasa sa Biblia at ang mga Pariseo ay nagsimulang atakihin Siya ng matindi, at hamunin Siyang magsalita tungkol sa maraming bagay:
[11:54] nanonood sa Kanya, at naghahanap ng anumang mahuhuli mula sa bibig Niya, para mayroon silang maikaso laban sa Kanya.
[12:1] Samantala, nang magdagsaan ang di mabilang na tao, anupa't sila'y nagkakadaganan na sa isa't isa, nagsimula Siyang magsalita muna sa harapan ng mga estudyante Niya, "Mag-ingat kayo mula sa lebadura ng mga Pariseo. Ito ay ang pagkukunwari.
[12:2] Dahil walang nakatakip na di mabubuksan, at lihim na di malalaman.
[12:3] Kaya't anumang sabihin Niyo sa gitna ng dilim ay maririnig sa gitna ng liwanag, at ang sinabi niyo ng pabulong sa taynga sa loob ng kuwarto ay ipoproklama sa ibabaw ng bubungan.
[12:4] Pero sinasabi Ko sa inyo na mga kaibigan Ko, huwag kayong matakot dahil sa mga pumapatay sa katawang lupa at pagkatapos ay di na kayang gawin ang higit pa rito.
[12:5] Pero ipapakita Ko sa inyo kung kanino dapat kayo matakot. Katakutan niyo Siya na pagkatapos na pumatay ay may kapangyarihang magtapon sa gitna ng impiyerno. Oo, sinasabi Ko sa inyo, Siya ang dapat niyong katakutan.
[12:6] Hindi ba't ipinagbibili ng kwarenta sentimo ang limang maya, pero walang ni isa sa kanila ang limot sa harapan ng Diyos?
[12:7] Pero maging ang mga buhok sa ulo niyo ay bilang lahat. Kaya't huwag kayong matakot. Mas mahalaga kayo kaysa sangkatutak na maya.
[12:8] At sinasabi Ko sa inyo, sinumang magpahayag patungkol sa Akin sa harapan ng mga tao; ipapahayag rin ng Anak ng Tao ang patungkol sa kanya sa harapan ng mga anghel ng Diyos.
[12:9] Pero ang magkaila sa Akin sa harapan ng mga tao ay ipagkakaila sa harapan ng mga anghel ng Diyos.
[12:10] At sinumang magsasabi ng salitang laban sa Anak ng Tao; pwede pa siyang patawarin, pero ang magsalita ng panlalapastangan laban sa Banal na Espiritu ay di na mapapatawad pa.
[12:11] At kapag dinala nila kayo sa harapan ng mga simbahan, kasama ng mga mahistrado at ng mga awtoridad, huwag niyong alalahanin kung paano o ano ang isasagot niyo, o ano ang sasabihin niyo.
[12:12] Dahil ang Banal na Espiritu ang magtuturo sa inyo sa oras na iyon anuman ang dapat na sabihin.
[12:13] At nagsalita sa Kanya ang isa mula sa karamihan, "Guro, kausapin Niyo naman po ang kapatid ko na bahaginan ako ng mana."
[12:14] At ang sabi Niya rito, "Tao, sino ang nag-atas sa Akin para maging hukom o tagahati ng mga ari-arian niyo?"
[12:15] Sinabi Niya pa sa kanila, "Mag-ingat at magbantay kayo mula sa kasakiman, dahil ang Buhay ng sinuman ay hindi nakabatay sa kasaganahan ng mga bagay na mayroon siya."
[12:16] At nagkuwento Siya sa kanila ng talinghaga at sinabi, "Ang lupain ng isang mayamang tao ay umani nang masagana.
[12:17] At pinag-iisipan niya at sinasabi sa loob-loob niya, 'Ano kaya ang gagawin ko ngayong wala na akong lugar na mapaglalagyan para sa mga inani ko?'
[12:18] At sinabi niya, 'Ito ang gagawin ko: gigibain ko ang aking mga kamalig, at magtatayo ako ng mas malalaki. At doon ko ngayon ilalagay lahat ng mga inani ko at ng mga pagpapala ko.
[12:19] At sasabihin ko sa sarili ko, Kaluluwa, mayroon ka nang napakaraming pagpapala na nakahanda para sa maraming taon. Kampante ka lang, kumain ka, uminom ka at magdiwang ka!'
[12:20] Pero sinabi ng Diyos sa kanya, 'Hangal, ngayong gabi rin ay babawiin sa iyo ang kaluluwa mo! Kanino na ngayon mapupunta ang mga bagay na ipinundar mo?'
[12:21] Ganyan ang mapapala ng taong nag-imbak ng kayamanan para sa sarili pero hindi mayaman sa harapan ng Diyos."
[12:22] At sinabi Niya sa harapan ng mga estudyante Niya, "Dahil dito ay sinasabi Ko sa inyo, huwag kayong mabalisa sa sarili niyo, kung ano ang kakainin niyo; ni sa katawan, kung ano ang isusuot niyo.
[12:23] Ang sarili ay higit na mahalaga kaysa pagkain, at ang katawan kaysa damit.
[12:24] Pagmasdan niyo ang mga uwak dahil hindi sila nagtatanim ni umaani man, na wala ring imbakan o kamalig; pero pinakakain sila ng Diyos. Gaano pang higit ang nabibitbit niyo kaysa mga ibon?
[12:25] At sino sa inyo sa pamamagitan ng pag-aalala ay magagawang magdagdag sa tangkad niya ng isang siko?
[12:26] Kung samakatuwid ay di niyo kayang gawin itong napakaliit na bagay, bakit kayo nag-aalala tungkol sa iba pang mga bagay?
[12:27] Pagmasdan niyo ang mga liryo kung paano sila lumalaki: di sila nagpapagod, di rin sila naghahabi. Pero sinasabi ko sa inyo, na kahit si Solomon sa lahat ng panahon ng kanyang kaluwalhatian ay di nakapagdamit tulad ng isa sa mga ito.
[12:28] Pero kung ang damo sa gitna ng kabukiran na ngayon at bukas ay iginagatong sa kalan ay ganyan damitan ng Diyos, gaano pa kaya ang laki ng pagnanais Niyang damitan kayo. Maliliit ang pananalig!
[12:29] At kayo, huwag niyo nang problemahin ang inyong kakainin, o ang inyong iinumin, at huwag kayong mag-alala,
[12:30] dahil ang lahat ng mga ito ang laging hanap ng mga bansa sa mundo, pero alam na ng Ama niyo na kailangan niyo ang mga ito.
[12:31] Sa halip ay hanapin niyo ang Kaharian ng Diyos, at ang lahat ng ito ay idaragdag sa inyo.
[12:32] Huwag kayong matakot, munting kawan, dahil ikinatuwa ng Ama niyo na ibigay sa inyo ang Kaharian.
[12:33] Ipagbili niyo ang mga ari-arian niyo at magbigay kayo ng tulong sa mga nangangailangan. Gumawa kayo para sa mga sarili niyo ng mga pitaka na di naluluma, kayamanan na di nauubos sa loob ng kalangitan, kung saan walang makapupuntang magnanakaw, o insektong naninira.
[12:34] Dahil kung nasaan ang kayamanan niyo, doon din ang puso niyo mapupunta.
[12:35] Dapat na nakasuot ang inyong mga sinturon sa baywang at ang mga ilawan ay nakasindi,
[12:36] at kayo ay maikukumpara sa mga taong naghihintay sa panginoon nila na darating mula sa kasalan anumang oras. Para sa pagdating at pagkatok sa pinto ay agad na may magbubukas para sa kanya.
[12:37] Mapalad ang mga alipin na iyon na pagdating ng panginoon ay maaabutan itong naghihintay. Sinasabi Ko sa inyo ang totoo na magbibihis siya at tatawagin silang maupo sa hapag kainan, at pupunta doon para pagsilbihan sila.
[12:38] At kung siya ma'y dumating mula alas nuebe hanggang hatinggabi, o dumating siya mula hatinggabi hanggang alas tres ng madaling araw, at maabutan niya sa parehas na situasyon, mapapalad ang mga aliping iyon.
[12:39] Pero unawain niyo ito na kung alam lang sana ng may-ari ng bahay kung anung oras darating ang magnanakaw, nagbantay sana siya at hindi niya sana hinayaang mapasok ang bahay niya.
[12:40] Kaya't maging handa rin kayo, dahil ang Anak ng Tao ay dumarating sa oras na di niyo inaasahan."
[12:41] At sinabi sa Kanya ni Pedro, "Panginoon, sa amin lang po ba Niyo sinasabi ang talinghagang ito, o pati rin po sa lahat?"
[12:42] At sinabi ng Panginoon, "Sino kaya ang matapat at matalinong tagapangasiwa na siyang aatasan ng panginoon sa kanyang sambahayan para magbigay ng hustong sukat ng pagkain sa takdang panahon?
[12:43] Mapalad ang aliping iyon na sa pagdating ay makikita ng panginoon niya na ginagampanan ang bagay na ito.
[12:44] Sinasabi Ko sa inyo ang totoo na gagawin niya itong tagapamahala sa lahat ng kanyang mga ari-arian.
[12:45] Pero kung sabihin ng aliping iyon sa loob ng kanyang puso, 'Matatagalan pa ang dating ng panginoon ko,' at magsimulang upakan ang mga lalake at ang mga babaing alipin, at kumain, uminom, at saka maglasing,
[12:46] Ang panginoon ng aliping iyon ay darating sa araw na di nito inaasahan, at sa oras na di nito alam, tapos ay tatagain niya ang katawan nito sa gitna, at ibibigay niya ang nararapat dito kasama ng mga walang pananalig.
[12:47] Pero ang aliping ito na alam ang kalooban ng kanyang panginoon at hindi naghanda, at di rin ginawa ang naaayon sa kalooban niya ay hahatawin ng maraming beses.
[12:48] Pero ang hindi nakakaalam at gumawa ng mga bagay na nararapat ng kaparusahan ay hahatawin ng kaunti. At sa bawat isa na binigyan ng malaki, mula sa kanya ay malaki rin ang hihingin. At sa kanya na maraming pinagkatiwala, sa kanya ay marami rin ang hihingin.
[12:49] Dumating Ako para maglagay ng apoy sa gitna ng daigdig, at ano pa ang hihilingin Ko kung nagliyab na ito?
[12:50] Pero mayroon Akong paglulublob kung saan Ako dapat malublob. At gaano na lang ang pagtitiis Ko hanggang sa mangyari ito!
[12:51] Akala niyo ba na dumating Ako para magbigay ng kapayapaan sa gitna ng daigdig? Sinasabi Ko sa inyo, Hindi; at sa halip ay pagkakabaha-bahagi.
[12:52] Dahil simula ngayon, ang limang tao sa isang pamilya ay magkakabaha-bahagi, tatlo laban sa dalawa, at dalawa laban sa tatlo.
[12:53] Magkakabaha-bahagi ang ama laban sa anak na lalake, gayun din ang anak na lalake laban sa ama; ang ina laban sa anak na babae, at ang anak na babae laban sa ina; ang biyenang babae laban sa kanyang manugang na babae, at ang manugang na babae laban sa kanyang biyenan na babae."
[12:54] At sinabi Niya rin sa mga tao, "Kapag may nakita kayong paparating na ulap mula sa kanluran, sinasabi niyo agad, 'May parating na ulan.' at ganoon nga ang nangyayari.
[12:55] At kapag umiihip ang hangin mula sa timog, sinasabi niyo naman na magiging mainit ang panahon.' At ganoon nga ang nangyayari.
[12:56] Mga mapagbalatkayo! Alam niyo kung paano suriin ang panlabas na kaganapan sa langit at sa lupa; pero hindi niyo alam kung paano unawain ang nangyayari sa panahong ito?
[12:57] Bukod pa rito, bakit hindi niyo mapagpasyahan kahit sa inyong mga sarili kung ano ang tama?
[12:58] Dahil kapag ikaw ay papunta sa harap ng isang mahistrado kasama ng kalaban mo, habang nasa daan palang ay gawin mo na ang dapat na gawin para makalaya mula sa kanya, kung hindi ay baka kaladkarin ka niya papunta sa hukom, at ang hukom ay ibigay ka sa pulis, at ang pulis ay itapon ka sa loob ng bilangguan.
[12:59] Sinasabi ko sa iyo, hinding-hindi ka makakalabas doon hangga't hindi mo nababayaran ang kahuli-hulihang sentimo."
[13:1] At nang mga panahong iyon, mayroong ilang nandoon ang nagsabi sa Kanya tungkol sa mga Galilenyong ang dugo ay hinalo ni Pilato kasama ng kanilang mga alay.
[13:2] At pagsagot ni Jesus ay sinabi Niya sa kanila, "Akala niyo ba na ang mga Galilenyong ito ay higit na makasalanan sa lahat ng mga Galilenyo dahil sa klase ng dinanas nila?
[13:3] Sinasabi Ko sa inyo, Hindi. Kaya't kung hindi kayo magbalik-loob, lahat kayo ay masasawing katulad nila.
[13:4] O yung 18 na nadaganan nang gumuho ang tore sa gitna ng Siloam at ikinamatay ng mga ito, akala niyo ba na sila ay higit na makasalanan kaysa sa lahat ng mga taong nakatira sa Jerusalem?
[13:5] Sinasabi Ko sa inyo, Hindi. Kaya't kung hindi kayo magbalik-loob, lahat kayo ay masasawing katulad nila."
[13:6] At sinabi Niya ang talinghagang ito: "May isang taong nagtanim ng igos sa gitna ng kanyang ubasan. At pumunta siya para tumingin ng bunga roon pero wala siyang nakita.
[13:7] At sinabi niya sa katiwala ng ubasan, 'Tignan mo, tatlong taon na akong nagpupunta at nag-aabang ng bunga sa puno ng igos na ito, pero wala pa rin akong makita! Tagpasin mo na nga yan. Ano ang dahilan at sinasayang nito ang lupa?
[13:8] At pagsagot ay sinabi nito sa kanya, 'Amo, pabayaan niyo po muna yan ngayong taong ito. Habang naghihintay, ako naman po ay maghuhukay sa palibot nito at maglalagay ako ng dumi ng hayop.
[13:9] At kung sakaling magbunga po ito, magaling; pero kung hindi naman po, pagdating ng panahong iyon, ay tagpasin niyo na ito.'"
[13:10] At Siya ay nagtuturo sa loob ng isa sa mga simbahan sa kalagitnaan ng Araw ng Pamamahinga.
[13:11] At kapansin-pansin, mayroong isang ginang doon na 18 taon nang may espiritu ng karamdaman. At siya ay nakayuko na at di kayang iunat ang sarili ng maayos.
[13:12] At nang makita siya ni Jesus ay tinawag siya Nito at sinabi sa kanya, "Ginang, pinalaya ka na mula sa karamdaman mo!"
[13:13] At inilapat Niya ang mga kamay dito: at agad itong napatindig, at nagpuri sa Diyos.
[13:14] Pero sumagot ang pinuno ng simbahan na galit na galit dahil sa Araw ng Pamamahinga nagpagaling si Jesus. Sinabi nito sa mga tao, "May anim na araw kung saan dapat Siyang magtrabaho. Kaya't pumunta kayo sa mga araw na iyon para tumanggap ng kagalingan at huwag sa Araw ng Pamamahinga!"
[13:15] Kaya't sinagot siya ng Panginoon at sinabi, "Mapagbalatkayo! Hindi ba't sa Araw ng Pamamahinga ay kinakalagan ng bawat isa sa inyo mula sa kuwadra ang kanyang baka o ang kanyang asno at inilalabas ito para painumin?
[13:16] At di ba nararapat lang sa ginang na ito na anak ni Abraham na ginapos ni Satanas, mantakin mo sa loob ng 18 taon, ay makalagan mula sa pagkagapos na ito sa Araw ng Pamamahinga?"
[13:17] At habang sinasabi Niya ang mga bagay na ito, napapahiya ang lahat ng mga kumokontra sa Kanya at nagdiriwang ang lahat ng mga taong nagkatipon dahil sa lahat ng mga magagandang bagay na nagaganap sa pamamagitan Niya.
[13:18] At sinabi Niya, "Saan kaya maihahambing ang Kaharian ng Diyos, at saan Ko ba ito maikukumpara?
[13:19] Katulad nito ang isang butil ng mustasa na pagkakuha ng isang tao ay itinanim niya sa kanyang hardin. At tumubo ito, at naging isang malaking puno, at ang mga ibon sa himpapawid ay namugad na sa pagitan ng mga sanga nito.
[13:20] At muli Niyang sinabi, "Saan Ko pa ikukumpara ang Kaharian ng Diyos?
[13:21] Para itong lebadura na pagkakuha ng isang ginang ay hinalo niya sa tatlong timbang harina, hanggang sa umalsa itong lahat.
[13:22] At sinusuyod Niya ang mga lungsod at ang mga baranggay sa pagtuturo, habang naglalakbay papuntang Jerusalem.
[13:23] At may nagsabi sa Kanya, "Panginoon, maliit na bilang lang po ba ang mga naliligtas?" At sinabi Niya sa harapan nila,
[13:24] "Pagsikapan niyong makapasok sa makipot na pintuan, dahil sinasabi Ko sa inyo, maraming gugustuhing makapasok dito pero di nila kakayanin.
[13:25] Kapag bumangon na ang may-ari ng bahay, at isara na niya ang pintuan, at kayong nasa labas ay magsimulang tumayo at kumatok sa pintuan habang sinasabi, 'Panginoon, panginoon, pagbuksan niyo po kami,' sasagutin niya kayo at sasabihin, 'Hindi ko alam kung taga saan kayo.'
[13:26] Sa puntong iyon ay magsisimula na kayong magsabi, 'Kumain at uminom po kami sa harapan Niyo, at nagturo po Kayo sa gitna ng aming mga kalsada!'
[13:27] Pero sasabihin Niya, 'Sinasabi Ko sa inyo, hindi ko alam kung taga saan kayo. Lumayo kayo sa akin, lahat kayong manggagawa ng kasamaan!'
[13:28] Magkakaroon doon ng iyakan at ng pagngangalit ng mga ngipin, kapag nakita niyo na si Abraham at Isaac, at si Jacob, pati na ang lahat ng mga propeta sa loob ng Kaharian ng Diyos, habang kayo naman ay kinakaladkad palabas.
[13:29] At sila ay darating mula sa silangan, at kanluran, at mula sa hilaga, at katimugan, at magsasalo-salo sa loob ng Kaharian ng Diyos.
[13:30] At tignan niyo, may mga huling mauuna, at mayroong mga unang mahuhuli."
[13:31] Nang araw ding iyon ay may mga dumating na Pariseo. Sabi nila sa Kanya, "Lumabas na Kayo at umalis na Kayo dito, dahil gusto Kayong patayin ni Herodes."
[13:32] At sinabi Niya sa kanila, "Pagbalik ay sabihin niyo sa asong iyon, "Pansinin mo, nagpapalayas Ako ng mga demonyo, at gumagawa ng mga pagpapagaling sa araw na ito at sa kinabukasan, at Ako'y matatapos sa pangatlong araw.
[13:33] Gayunpaman, kailangan Akong magpatuloy ngayong araw, at bukas pati sa susunod pa, dahil hindi posible na ang isang propeta ay masawi sa labas ng Jerusalem.
[13:34] Jerusalem, Jerusalem, ang pumapatay ng mga propeta, at nambabato sa mga ipinadadala sa kanya! Gaano Ko kadalas binalak na tipunin ang mga anak mo na katulad sa ginagawa ng inahing manok sa kanyang mga sisiw na nasa ilalim ng kanyang mga pakpak, pero ayaw niyo!
[13:35] Tignan mo, iiwan sa iyong wasak ang bahay mo! Pero sinasabi Ko sa inyo ang totoo na hinding-hindi niyo na Ako makikita hanggang sa dumating ang panahon na sabihin niyo, 'Purihin ang dumarating sa pangalan ng Panginoon!'"
[14:1] At nangyari nang pumunta Siya sa bahay ng isa sa mga pinuno ng mga Pariseo para dumalo sa kainan sa Araw ng Pamamahinga, na inoobserbahan nila Siyang mabuti.
[14:2] At kapansin-pansin ang isang taong minamanas na nasa harapan Niya.
[14:3] At nang sumagot si Jesus ay nagsalita Siya sa harapan ng mga dalubhasa sa Biblia at ng mga Pariseo. Sabi Niya, "Legal ba na magpagaling sa Araw ng Pamamahinga?"
[14:4] At tahimik lang sila. Pero hinawakan Niya ito, pinagaling at pinauwi.
[14:5] At pagsagot sa kanila ay sinabi Niya, "Sino sa inyo na kapag nahulog sa bangin ang kanyang asno o baka na hindi agad ililigtas ito sa kalagitnaan ng Araw ng Pamamahinga?"
[14:6] At di nila kinayang sumagot sa Kanya tungkol sa mga bagay na ito.
[14:7] At nagsabi Siya ng isang talinghaga sa harapan ng mga imbitado nang mapansin Niya kung paano sila mamili ng mga pinakaimportanteng upuan sa mga kainan. Sinabi Niya sa harapan nila,
[14:8] "Kapag ikaw ay naimbitahan ng kahit sino sa isang kasalan, huwag kang umupo sa pinakaimportanteng upuan sa kainan, dahil baka may panauhing mas kagalang-galang sa iyo ang inimbitahan niya.
[14:9] At paglapit ng nag-imbita sa iyo at sa kanya ay sasabihin niya sa iyo, 'Ibigay mo nga sa taong ito ang lugar na iyan.' At pagkatapos ay magsimula ka nang umupo sa pinakadulong upuan sa hiya.
[14:10] Sa halip, kapag ikaw ay naimbitahan, pumunta ka at umupo sa pinakadulong pwesto, para kapag lumapit ang nag-imbita sa iyo, ay sabihin niya sa iyo, 'Kaibigan, halika sa mas mataas na pwesto.' Sa puntong iyon ay magkakaroon ka ng karangalan sa harap ng mga kasama mo sa hapag-kainan.
[14:11] Dahil ang sinumang itinataas ang sarili ay ibababa, at ang ibinababa ang sarili ay itataas."
[14:12] At sinabi Niya rin sa nag-imbita sa Kanya, "Kapag nagpapaalmusal ka o nagpapakain ka ng hapunan, huwag mong imbitahan ang mga kaibigan mo, o ang mga kapatid mo, o ang mga kamag-anak mo, o ang mga mayayaman mong kapit-bahay, dahil baka imbitahan ka rin nila pabalik at maibalik lang sa iyo ang katumbas ng ginawa mo.
[14:13] Sa halip, kapag naghahanda ka ng malaking salu-salo, imbitahan mo ang mga mahihirap, ang mga lumpo, ang mga pilay, ang mga bulag,
[14:14] at ikaw ay pagpapalain dahil hindi ka nila masusuklian sa ginawa mo. Ibabalik ito sa iyo sa panahon ng pagbangon ng mga matutuwid mula sa mga patay."
[14:15] At nang marinig ng isa sa mga nakaupo ang mga bagay na ito, sinabi nito sa Kanya, "Mapalad ang makakakain ng tinapay sa loob ng Kaharian ng Diyos!"
[14:16] At sinabi Niya rito, "May isang taong naghanda ng isang engrandeng hapunan at marami siyang inimbitahan.
[14:17] At pinadala niya ang alipin niya sa oras ng hapunan para sabihin sa mga naimbitahan, 'Halina kayo, dahil handa na ang lahat!'
[14:18] At nagsimula silang lahat na humingi ng dispensa, pare-parehas sila. Sinabi sa kanya ng nauna, 'Bumili kasi ako ng isang pirasong lote at kailangan kong umalis at tignan iyon. Pakiusap ko lang sa iyo, patawarin mo muna ko.
[14:19] Sinabi naman ng isa, 'Bumili kasi ako ng limang pares ng baka at aalis ako para tignan sila. Pakiusap ko lang sa iyo, patawarin mo muna ko.
[14:20] At sinabi naman ng isa, 'Kakakasal ko lang sa asawa ko, at dahil dito ay hindi ko kayang pumunta.'
[14:21] Kaya't pagbalik ng aliping ito ay ibinalita niya sa panginoon niya ang mga bagay na ito. Kaya naman, sa galit ng may-ari ng bahay ay sinabi nito sa alipin niya, 'Dali, pumunta ka sa gitna ng mga kalye at mga lansangan sa lungsod, at dalhin mo rito ang mga mahihirap, at ang mga lumpo, pati ang mga pilay, at mga bulag!'
[14:22] Pagkatapos ay sinabi ng alipin, 'Panginoon, nagawa na po gaya ng ipinag-utos niyo, pero mayroon pa pong bakanteng pwesto.'
[14:23] At sinabi ng panginoon sa alipin, 'Umalis ka papunta sa mga kalsada, at sa mga pader ng lungsod, at pilitin mo silang pumasok para mapuno ang bahay ko.
[14:24] Dahil sinasabi ko sa inyo na wala ni isa sa mga taong iyon na naimbitahan ang makakatikim sa aking hapunan.'"
[14:25] At dinumog Siya ng sangkatutak na tao, at pagharap ay sinabi Niya sa kanila,
[14:26] "Kung may lalapit sa Akin at hindi kinamumuhian ang ama pati ang kanyang ina, pati na ang asawa, at ang mga anak, gayundin ang mga kapatid na lalake, pati ang mga kapatid na babae, oo, pati rin ang sarili niyang buhay, hindi niya kayang maging estudyante Ko.
[14:27] At sinumang hindi nagdadala ng krus niya, at sumusunod sa Akin, ay hindi kayang maging estudyante Ko.
[14:28] Dahil sino ba sa inyo na gustong magtayo ng isang tore ang di muna uupo at magbibilang ng gastusin, kung mayroon siyang sapat na pondo para tapusin iyon?
[14:29] Dahil kung sakaling mailagay na ang pundasyon nito pero di naman ito kayang tapusin, lahat ng makakita nito ay magsisimulang laitin siya
[14:30] habang sinasabing, 'Ang taong ito ay nagsimulang magpatayo ng gusali pero hindi naman kayang tapusin!'
[14:31] O sino bang hari ang lumalabas para lumaban sa isa pang hari sa isang digmaan na di muna uupo para pag-aralan kung kakayanin niyang sagupain sa pamamagaitan ng 10,000 ang 20,000 na dumarating laban sa kanya?
[14:32] Pero kung hindi, habang malayo pa, ay dapat magpadala na siya ng embahador na siyang makikipag-usap tungo sa kapayapaan.
[14:33] Gayun din naman, bawat isa sa inyo na hindi iwanan ang lahat ng mayroon siya ay hindi kayang maging estudyante Ko.
[14:34] Mabuti ang asin, pero kung ang asin ay tumabang, sa pamamagitan ng anung bagay ito mapapaalat?
[14:35] Hindi naman ito pwede sa lupa, o sa tambakan ng dumi. Ito ay itinatapon na nila. Ang may mga tayngang handang makinig, hayaan siyang makinig.
[15:1] At naglapitan sa Kanya ang lahat ng mga kolektor ng buwis at ang mga makasalanan para makinig sa Kanya.
[15:2] At nagbulungan ang mga Pariseo at ang mga dalubhasa sa Biblia na nagsabing, "Ang taong ito ay nagpapaunlak sa mga makasalanan, at nakikisalo sa kanilang kumain."
[15:3] At binanggit Niya sa kanila ang talinghagang ito at sinabi,
[15:4] "Sinung tao sa inyo na may 100 tupa, na kapag may isang nawala sa kanila ay hindi iiwan ang 99 sa gitna ng ilang at hahanapin ang nawala hanggang sa makita niya ito?
[15:5] At kapag natagpuan na ay ipapatong niya ito sa kanyang mga balikat habang nagdiriwang.
[15:6] At pagdating sa bahay ay tinatawag niya ang mga kaibigan at ang mga kapit-bahay para sabihin sa kanila, 'Samahan niyo akong magdiwang. Natagpuan ko na kasi ang tupa kong nawala!
[15:7] Sinasabi ko sa inyo na ganito rin ang magiging saya sa loob ng langit para sa isang makasalanang nagbabalik-loob, kaysa sa 99 na matutuwid na di kailangang maranasan ang pagbabago.
[15:8] O di kaya, sinung ginang na may sampung 500 piso, kung mawala niya ang isang 500 piso ay di magsisindi ng lampara, at magwawalis ng bahay, at hahanapin ito ng mabuti hanggang sa makita niya?
[15:9] At kapag nakita na ay tatawagin niya ang mga kaibigan at ang mga kapit-bahay habang sinasabi, 'Samahan niyo akong magdiwang. Nakita ko na kasi yung 500 piso na nawala ko!'
[15:10] Gayun din naman, sinasabi Ko sa inyo, na may pagdiriwang sa presensya ng mga anghel ng Diyos para sa isang makasalanang nagbabalik-loob."
[15:11] At sinabi pa Niya, "May isang taong may dalawang anak na lalake.
[15:12] At sinabi sa ama ng mas nakababata sa kanila, 'Itay, ibigay niyo na sa akin ang parte ng ari-arian na para sa akin.' At hinati niya sa kanila ang kanyang kabuhayan.
[15:13] Pagkatapos, di nagtagal, ay nag-impake ng mga gamit ang nakababatang anak na lalake, bumiyahe sa isang malayong lalawigan, at doon niya inubos ang ari-arian niya sa waldas na pamumuhay.
[15:14] Pero nang malustay na niya ang lahat ay nagkaroon ng matinding taggutom sa buong lalawigang iyon, at nagsimula na siyang maghirap.
[15:15] Kaya't lumakad siya at kumapit sa isang mamamayan ng lalawigang iyon. At pinapunta siya sa gitna ng bukid nito para magpakain ng mga baboy.
[15:16] At inaasam-asam niyang punuin ang tiyan niya ng mga bungang kahoy na kinakain ng mga baboy, pero wala namang magbigay sa kanya.
[15:17] Pero nang siya'y matauhan ay sinabi niya, 'Gaano karaming trabahador mayroon ang tatay ko na labis-labis ang tinapay pero ako ay halos mamatay na dito sa gutom!'
[15:18] Tatayo na ko dito para pumunta sa tatay ko, at sasabihin ko sa kanya, 'Itay, nagkasala po ako sa langit at sa harap niyo,
[15:19] at di na po ako karapat-dapat na tawagin pang anak niyo. Gawin niyo na lang po akong gaya ng isa sa mga tauhan niyo.
[15:20] At pagkatayo roon ay umalis siya papunta sa ama niya. Pero habang malayo pa siya ay nakita na siya ng ama niya at ito ay sobrang naawa. Kaya't ito ay tumakbo, niyakap siya at siya ay pinag-hahalikan.
[15:21] At sinabi sa kanya ng anak, 'Tay, nagkasala po ako sa langit, at sa inyong harapan. Kaya't di na po ako karapat-dapat pang tawagin na anak niyo.
[15:22] Pero sinabi ng ama sa mga alipin niya, 'Ilabas niyo ang pinakamagandang toga at damitan niyo siya at magbigay kayo ng singsing para sa kamay at sandalyas para sa mga paa niya,
[15:23] at kunin niyo ang pinatabang guya, katayin niyo at magdiwang tayo habang kumakain,
[15:24] Dahil itong anak kong lalake ay namatay at muling nabuhay; at nawala siya, pero natagpuan na.' At sila ay nagsimulang magdiwang.
[15:25] Ngayon, ang kanyang panganay na lalake ay nasa bukid, at sa pag-uwi nito, habang papalapit na sa bahay, ay narinig nito ang tugtugan at sayawan.
[15:26] At pagtawag niya sa isa sa mga katiwala niya ay inusisa niya kung bakit nangyayari ang mga ito.
[15:27] At sinabi nito sa kanya, 'Dumating na po kasi ang kapatid niyo at kinatay po ng ama niyo ang pinatabang guya. Tinanggap niya kasi ito ng nasa maayos na kundisyon.'
[15:28] Pero nagalit siya at hindi niya gustong pumasok. Kaya naman, lumabas ang ama niya at nakiusap sa kanya.
[15:29] At pagsagot ay sinabi niya sa ama, 'Pansinin niyo, sa dinami-dami ng taon na nanilbihan ako sa inyo, ni minsan ay di ko nilabag ang utos niyo, pero ni minsan ay hindi niyo ko binigyan man lang ng bisirong kambing para magsaya kasama ng mga kaibigan ko!
[15:30] Pero nang bumalik itong anak niyong ito, na lumustay ng kabuhayan niyo sa piling ng mga puta, ay kinatay niyo pa para sa kanya ang pinatabang guya?'
[15:31] At sinabi niya rito, 'Anak, ikaw ay lagi ko namang kasama at lahat nang sa akin ay sa iyo.
[15:32] At tama lang na magdiwang at magsaya, dahil itong kapatid mo ay namatay at muling nabuhay; at nawala pero nakita na.'"
[16:1] At sinabi Niya pa sa mga estudyante Niya, "May isang mayamang tao na mayroong katiwala at may nagsumbong sa kanya na ang taong ito ay winawaldas ang mga ari-arian niya.
[16:2] At pagtawag sa kanya ay sinabi niya rito, Ano ba itong naririnig ko tungkol sa iyo? Isuko mo na ang listahan ng mga ipinagkatiwala sa iyo, dahil hindi ka na pwedeng mamahala.
[16:3] At sinabi ng katiwala sa loob-loob niya, 'Ano na ang gagawin ko? Binabawi na kasi ng amo ko ang panunungkulan mula sa akin. Hindi ko kayang magbungkal; nahihiya naman akong mamalimos.
[16:4] Alam ko na ang gagawin ko, para kapag tinanggal na ako sa panunungkulan ay patuluyin nila ako sa loob ng mga tahanan nila.
[16:5] At tinawag niya ang bawat isang may utang sa amo niya. Sinabi niya sa nauna, 'Magkano ba ang utang mo sa amo ko?'
[16:6] At ang sabi nito, '800 galon ng langis ng olibo'. At sinabi niya rito, 'Bilis! Hawakan mo itong papel ng babayaran mo, umupo ka at isulat mo, 400.
[16:7] Pagkatapos ay sinabi niya sa isa, 'At ikaw, magkano ang utang mo?' At sinabi nito, '600 kaban ng trigo.'  At sinabi niya rito, 'Kunin mo itong papel ng babayaran mo, at isulat mo, 480.'
[16:8] At pinuri ng amo ang tiwaling katiwala dahil sa talino ng ginawa nito: dahil ang mga anak ng panahong ito ay mas matatalino kaysa sa mga anak ng liwanag sa gitna ng sarili nilang henerasyon.
[16:9] At Ako naman, sinasabi Ko sa inyo, gamitin niyo ang mga kayamanan ng katiwalian para magkaroon kayo ng mga sariling kaibigan, para kapag sumakabilang-buhay na kayo ay tanggapin kayo sa loob ng mga walang hanggang tirahan.
[16:10] Ang tapat sa pinakamaliit ay tapat rin sa malaki: at ang tiwali sa pinakamaliit ay tiwali rin sa malaki.
[16:11] Kaya't kung di kayo naging matapat patungkol sa di totoong yaman, paano kayo pagkakatiwalaan sa totoo?
[16:12] At kung di kayo naging matapat sa ari-arian ng iba, paano kayo pagkakatiwalaan sa sarili niyong ari-arian?
[16:13] Walang lingkod ang kayang manilbihan sa dalawang panginoon: dahil alin sa mga ito ang mangyayari: aayawan nito ang isa at mamahalin ang kabila, o di kaya'y kakapit ito sa isa at kamumuhian niya ang kabila. Hindi niyo kakayaning paglingkuran ang Diyos at ang pera."
[16:14] Pero ang mga Pariseo rin, na gahaman sa salapi, ay naririnig ang lahat ng mga bagay na ito, at Siya ay pinagtawanan lang nila.
[16:15] At sinabi Niya sa kanila, "Kayo itong mga nagmamalinis sa harap ng mga tao; pero nakikita ng Diyos ang mga puso niyo: dahil ang kapuri-puri sa harap ng mga tao ay kasuklam-suklam sa harapan ng Diyos."
[16:16] Ang Batas at ang mga Propeta ay hanggang kay Juan: mula sa panahong iyon ang Kaharian ng Diyos ay ipinangangaral na, at bawat isa ay pilit na pumapasok sa loob nito.
[16:17] At mas madali pang maglaho ang kalawakan at ang buong mundo, kaysa mawalang bisa ang isang katiting na guhit sa letra ng Batas.
[16:18] Sinumang lalake ang hiwalayan ang kanyang asawang babae, at magpakasal sa iba ay nakikiapid: at ang sinumang pakasalan ang babaing humiwalay mula sa asawang lalake ay nakikiapid."
[16:19] Ngayon, may isang mayamang tao, at nakadamit siya ng kulay ube at pinong lino na nagpipiyesta ng enggrande araw-araw.
[16:20] Samantala, doon ay may isang pulubi na ang pangalan ay Lazaro na punung-puno ng sugat. Ito ay nakahandusay sa tapat ng kanyang tarangkahan,
[16:21] at inaasam-asam nitong makakain man lang mula sa mga mumung nalalaglag galing sa hapag-kainan ng mayaman. Samantala, kapag lumalapit ang mga aso ay dinidilaan nila ang mga sugat niya.
[16:22] At dumating ang panahon na namatay ang pulubi, at siya ay dinala sa piling ni Abraham sa pamamagitan ng mga anghel. At namatay rin ang mayaman, at inilibing.
[16:23] At habang nagdurusa sa gitna ng mundo ng mga patay ay tumingala siya, at nakita niya si Abraham sa kalayuan, at si Lazaro sa piling nito.
[16:24] Kaya't sumigaw siya at sinabi, 'Amang Abraham, maawa po kayo sa akin, at ipadala niyo po si Lazaro dito, para maisawsaw niya ang dulo ng daliri niya sa tubig at malamigan ang dila ko. Hirap na hirap na po kasi ako sa gitna ng apoy na ito!'
[16:25] Pero sinabi ni Abraham, 'Anak, alalahanin mo na nakuha mo na ang iyong mga mabubuting bagay sa panahon ng Buhay mo, at si Lazaro naman yung mga masasamang bagay. Pero inaaliw na siya ngayon, habang ikaw naman ay pinahihirapan.
[16:26] At bukod pa rito, sa pagitan namin at ninyo ay may nakakabit na napakalawak na bangin: para hindi magawang tumawid ng mga mula dito papunta sa inyo; ni ang mga mula diyan na makatawid papunta sa amin.
[16:27] Pero sinabi niya, 'Pakiusap ko na lang po sa inyo, ama, na ipadala niyo siya sa loob ng bahay ng tatay ko:
[16:28] may lima po kasi akong kapatid na lalake; para makapagpatotoo siya sa kanila, nang hindi rin po sila mapunta sa gitna ng lugar na ito nang pagdurusa.
[16:29] Sinabi sa kanya ni Abraham, 'Nasa kanila na sina Moises at ang mga propeta; dapat silang makinig sa mga ito.
[16:30] At sinabi niya, 'Hindi po, amang Abraham: pero kung may dadalaw sa kanila na mula sa mga patay ay magbabalik-loob sila!'
[16:31] At sinabi nito sa kanya, 'Kung di nila pinakikinggan si Moises at ang mga propeta, di rin sila makukumbinsi, kahit pa may bumangon mula sa mga patay.'
[17:1] At sinabi Niya sa harapan ng mga estudyante, "Imposible na walang darating na mga patibong; pero lagot ang taong magiging instrumento sa pagdating ng mga ito!
[17:2] Mas mabuti pa para sa kanya kung ang gilingang bato na nakakabit sa asno ay itali sa leeg niya, at ihagis siya sa gitna ng dagat, kaysa sa matisod niya ang isa sa mga malilinggit na ito.
[17:3] Bantayan niyong mabuti ang inyong mga sarili: At kung magkasala laban sa iyo ang kapatid mo, sawayin mo siya; at kung magbalik-loob siya ay patawarin mo siya.
[17:4] At kung magkasala siya laban sa iyo ng pitong beses sa isang araw, at pitong beses sa isang araw babalik sa iyo para sabihin, 'Nagsisisi ako sa ginawa ko;' ay patatawarin mo siya."
[17:5] At sinabi ng mga mensahero sa Panginoon, "Dagdagan, niyo pa po ang aming pananalig."
[17:6] Pero sinabi ng Panginoon, "Kung mayroon kayong pananalig tulad ng isang binhi ng mustasa, pwede niyong sabihin sa puno ng sikomorong ito, 'Mahugot ka mula sa ugat, at maitanim sa gitna ng dagat;' at ito ay susunod sa inyo.
[17:7] Pero sino sa inyo na mayroong alilang nagsasaka o nagpapakain ng alagang hayop na pagka dating mula sa bukid ay magsasabi sa kanya agad, 'Halika't umupo ka para kumain?'
[17:8] Hindi, sa halip ay sasabihin niya dito, 'Ihanda mo na ang kakainin ko, at magbihis ka, para makapagsilbi ka sa akin hanggang sa makakain ako at makainom. At pagkatapos nito ay pwede ka nang kumain at uminom.'
[17:9] Hindi ba niya pasasalamatan ang aliping iyon dahil ginawa nito ang mga inutos sa kanya? Sa tingin Ko, hindi.
[17:10] Ganyan din dapat kayo, kapag nagawa na niyong lahat ang mga ipinag-utos sa inyo, sabihin niyo na, 'Kami ay mga walang halagang alipin dahil ginawa lang namin ang nararapat naming gawin.'"
[17:11] At dumating ang pagkakataon, habang Siya ay papunta sa Jerusalem, na napadaan Siya sa pagitan ng Samaria at Galilee.
[17:12] At nang papasok na Siya sa isang baranggay doon, may sumalubong sa Kanyang 10 lalaking may ketong na nakatayo sa kalayuan.
[17:13] At nagsisigaw sila habang sinasabi, "Jesus! Panginoon! Maawa po Kayo sa amin!"
[17:14] At nang makita ay sinabi Niya sa kanila, "Pumunta kayo at magpatingin sa mga pari." At nangyari, habang papunta pa lang sila doon, nalinis na sila.
[17:15] At nang mapansin ng isa sa kanila na siya ay magaling na, bumalik siya at nagsisigaw ng pagpupuri sa Diyos,
[17:16] At dumapa ito sa lupa malapit sa Kanyang mga paa, at nagpasalamat sa Kanya. At ang lalaking ito ay isang Samaritano.
[17:17] At pagsagot ni Jesus ay sinabi Niya, "Di ba't sampu ang nalinis? Pero nasaan na ang siyam?
[17:18] Wala na ba kayong nakitang bumalik para magbigay papuri sa Diyos, kundi ang dayuhang ito?
[17:19] At sinabi Niya rito, "Tumayo at lumakad ka na. Ang pananalig mo ang nagligtas sa iyo."
[17:20] At nang hingan Siya ng sagot ng mga Pariseo sa kung kailan darating ang Kaharian ng Diyos, sumagot Siya sa kanila at sinabi Niya, "Ang Kaharian ng Diyos ay hindi dumarating sa pamamagitan ng pagmamasid,
[17:21] ni walang makapagsasabi, 'Tignan mo, nandito!' o 'Tignan mo, nandoon!' Dahil, pansinin niyo, ang Kaharian ng Diyos ay nasa kalooban niyo."
[17:22] Sinabi pa Niya sa harap ng mga estudyante, "Darating ang mga araw kung kailan aasamin niyong makita ang isa sa mga araw ng Anak ng Tao, at hindi niyo ito makikita.
[17:23] At sasabihin nila sa inyo, 'Tignan mo, nandito; o tignan mo, nandoon.' Huwag niyong puntahan ni sundan ang mga ito.
[17:24] Dahil gaya ng kidlat na kumikislap mula sa isang dako sa ilalim ng langit na nagliliwanag sa kabilang dako sa ilalim ng langit; gayun din ang mangyayari sa Anak ng Tao pagdating ng Araw Niya.
[17:25] Pero dapat muna Siyang magdanas ng maraming paghihirap, at itakwil mula sa henerasyong ito.
[17:26] At tulad sa nangyari sa panahon ni Noe, gayun din ang mangyayari sa panahon ng Anak ng Tao.
[17:27] Sila'y nagkakainan, nag-iinuman, kumukuha ng babaing pakakasalan, at ibinibigay sila para ikasal, hanggang sa araw na pumasok na si Noe sa loob ng arko, at dumating ang delubyo, na ikinasawi ng lahat.
[17:28] Sa ganito ring paraan ang nangyari sa panahon ni Lot. Sila ay nagkakainan, nag-iinuman, namimili at nagbebenta, nagtatanim at nagpapatayo ng bahay.
[17:29] Pero nang araw na lumabas na si Lot mula sa Sodom, doon umulan ng apoy at asupre mula sa langit, na ikinasawi nilang lahat.
[17:30] Ganito rin ang mangyayari sa araw na mahayag na ang Anak ng Tao.
[17:31] Sa araw na iyon, kung may nasa ibabaw ng bubungan at nasa loob ng bahay ang mga gamit niya, huwag na siyang bumaba pa para kunin ang mga ito. At gayun din ang nasa gitna ng bukid; huwag na niyang balikan pa ang mga naiwan niya.
[17:32] Tandaan niyo ang asawa ni Lot.
[17:33] Sinumang magsumikap na iligtas ang sarili niya ay ipapahamak ito; at sinuman ang magpahamak dito ay magliligtas nito.
[17:34] Sinasabi Ko sa inyo, sa gabing iyon ay may dalawang tao sa ibabaw ng isang kama; ang isa ay kukunin, pero ang isa ay iiwan.
[17:35] May dalawang babaing magkasama sa loob ng gilingan; kukunin ang isa, pero ang isa ay iiwan.
[17:36] May dalawang nasa bukid; ang isa ay kukunin, at ang isa naman ay maiiwan.
[17:37] At pagsagot ay sinabi nila sa Kanya, "Saan po ito magaganap, Panginoon?" At ang sabi Niya sa kanila, "Kung saan nandoon ang katawan, doon magkukumpulan ang mga agila."
[18:1] At nagsabi pa Siya sa kanila ng isang talinghaga dahil sa kailangan laging manalangin at di masiraan ng loob.
[18:2] Sinabi Niya, "May isang hukom sa loob ng isang lungsod, na walang takot sa Diyos at walang nirerespetong tao.
[18:3] At may babaing balo sa loob ng lungsod na iyon na pumupunta sa kanya. Sinasabi nito, 'Ipaghiganti niyo po ako mula sa kaaway ko.'
[18:4] At hindi niya ginustong gawin iyon sa loob nang ilang panahon: pero pagkatapos ay sinabi niya sa kanyang sarili, 'Bagamat di ako natatakot sa Diyos at walang respeto sa tao,
[18:5] pero dahil sa binibigyan ako ng babaing balong ito ng sakit ng ulo, ipaghihiganti ko na siya, para di nako mainis dahil sa walang tigil na pagpunta niya.'"
[18:6] At sinabi ng Panginoon, "Pansinin niyo ang sinabi nitong salbahing hukom.
[18:7] Hindi ba't lalo pa ang Diyos na ipaghihiganti ang mga hinirang Niya na umiiyak sa Kanya araw at gabi? At Siya ay punong-puno ng pasensya sa kanila.
[18:8] Sinasabi Ko sa inyo na gagawin Niya ang paghihiganti nila nang mabilis. Pero sa pagdating kaya ng Anak ng Tao ay makakakita Siya ng pananalig sa ibabaw ng daigdig?"
[18:9] At nagsalita rin Siya ng ganitong talinghaga para sa ilan na naniniwala sa sarili nila na sila ay matuwid, pero walang respeto sa iba.
[18:10] "May dalawang taong umakyat sa loob ng templo para manalangin: yung isa ay Pariseo, at yung isa naman ay kolektor ng buwis.
[18:11] Nang tumayo ang Pariseo ay nanalangin siya mag-isa ng ganito, 'O Diyos, pinasasalamatan Ko po Kayo, na hindi po ako tulad ng ibang mga tao - mga magnanakaw, mga di makatarungan, mga immoral, o gaya nitong kolektor ng buwis na ito.
[18:12] Nag-aayuno po ako ng dalawang beses sa isang linggo. Nag-iikapo po ako sa lahat ng aking natatanggap, gaano man karami.
[18:13] At ang kolektor ng buwis na nakatayo sa malayo ay di man lang maatim na tumingala sa langit, pero sinusuntok niya ang dibdib niya habang sinasabi, 'Diyos ko, maawa po Kayo sa isang makasalanang tulad ko.'
[18:14] Sinasabi Ko sa inyo, ang taong ito ay umuwing matuwid papunta sa bahay niya kaysa sa isa. Dahil ang bawat isang itinataas ang sarili ay ibababa, at ang nagpapakumbaba sa sarili ay itinataas."
[18:15] At dinadala rin nila sa Kanya ang mga sanggol, para mahawakan Niya ang mga ito. Pero nang makita ito ng mga estudyante, sinaway nila ang mga ito.
[18:16] At pagtawag sa kanila ni Jesus ay sinabi Niya, "Pabayaan niyo ang mga maliliit na bata na lumapit sa Akin, at huwag niyo silang pagbawalan, dahil para sa mga tulad nila ang Kaharian ng Diyos.
[18:17] Sinasabi Ko sa inyo ang totoo, sinumang hindi tatanggap sa Kaharian ng Diyos gaya sa isang malinggit na bata ay hinding-hindi makakapasok sa loob nito.
[18:18] At may isang pinuno ang nagtanong sa Kanya. Sabi nito, "Mabuting guro, ano po ang dapat gawin para magmana ako ng Buhay na walang hanggan?"
[18:19] Pero sinabi sa kanya ni Jesus, "Bakit mabuti ang tawag mo sa Akin? Walang ibang mabuti kundi ang nag-iisang Diyos.
[18:20] Alam mo ang mga kautusan? 'Huwag kang makiapid,' 'Huwag kang pumatay ng tao,' 'Huwag kang magnakaw,' 'Huwag kang magsalita ng kasinungalingan,' 'Parangalan mo ang iyong ama at ang iyon ina.'"
[18:21] At sinabi niya, "Tinupad ko na po ang lahat ng ito mula pa sa aking pagkabata."
[18:22] At nang marinig ni Jesus ang mga ito ay sinabi Niya sa kanya, "Pero may isa ka pang kulang. Ibenta mo ang lahat ng mayroon ka gaano man karami, at ipamahagi mo sa mga mahihirap, at magkakaroon ka ng imbak na yaman sa langit. At pagbalik mo ay sumunod ka sa Akin."
[18:23] Pero nang marinig ang mga ito ay lubha siyang nalungkot, dahil siya ay napakayaman.
[18:24] At nang makita ni Jesus na sobra itong nalungkot ay sinabi Niya, "Gaano na lang kahirap para sa mga may kayamanan na pumasok sa loob ng Kaharian ng Diyos.
[18:25] Dahil mas madali pa sa isang kamelyo na lumusot sa butas ng karayom kaysa sa isang mayaman na makapasok sa loob ng Kaharian ng Diyos."
[18:26] At sila na nakarinig ay sinabi, "At sino naman po ang may kakayanang maligtas?"
[18:27] Pero ang sabi Niya, "Ang mga bagay na imposible sa tao ay posible sa Diyos."
[18:28] At sinabi ni Pedro, "Tignan Niyo, iniwan po namin ang lahat at sumunod kami sa Inyo."
[18:29] At sinabi Niya sa kanila, "Sinasabi Ko sa inyo ang totoo, na walang nag-iwan ng kanyang bahay o mga magulang, o mga kapatid, o asawa, o mga anak, alang-alang sa Kaharian ng Diyos,
[18:30] ang hinding-hindi tatanggap sa kasalukuyang panahon ng higit pa rito, at sa mundong darating, Buhay na walang hanggan."
[18:31] At nang tawagin ang 12, ay sinabi Niya sa harap nila, "Pansinin niyo, paakyat na tayo sa Jerusalem at matutupad na ang lahat ng naisulat sa pamamagitan ng mga propeta tungkol sa Anak ng Tao.
[18:32] Dahil ipagkakanulo Siya sa mga dayuhan, at Siya ay paglalaruan, at wawalang-hiyain, at pagdududuraan.
[18:33] At pagkahagupit nila sa Kanya, ay papatayin nila Siya, at sa ikatlong araw Siya ay babangon muli."
[18:34] Pero wala silang naintindihan sa mga bagay na ito, dahil tinago ang kahulugan ng salitang ito mula sa kanila, kaya't di nila nauunawaan ang mga bagay na binabanggit.
[18:35] At dumating ang panahon, na habang Siya'y palapit sa Jerico, ay may isang bulag na nakaupo sa tabing daan na namamalimos,
[18:36] at nang marinig ang pagdating ng mga tao, ay nagtanong siya kung ano ang nangyayari.
[18:37] At sinabi nila sa kanya na si Jesus na Nazareno ay paparating.
[18:38] At sumigaw siya habang sinasabi, "Jesus, Anak ni David! Maawa po Kayo sa akin!"
[18:39] At yung mga nasa harapan ay pinagsabihan siya na manahimik, pero lalo pa siyang nagsisigaw, "Anak ni David, maawa po kayo sa akin!"
[18:40] Kaya't napatigil si Jesus at nag-utos Siya na papuntahin yung mama sa Kanya. At nang ito'y makalapit, tinanong Niya ito,
[18:41] Sabi Niya, "Anung gusto mong gawin Ko para sa iyo?" At sinabi nito, "Panginoon, na makakita kong muli."
[18:42] At sinabi ni Jesus sa kanya, "Tanggapin mo ang iyong paningin. Ang pananalig mo ang nagligtas sa iyo."
[18:43] At biglang nagbalik ang kanyang paningin at sumunod siya sa Kanya habang nagpupuri sa Diyos. At lahat ng taong nakakita nito ay nagbigay papuri sa Diyos.
[19:1] At pagkapasok ay dumaan Siya sa gitna ng Jerico.
[19:2] At kapansin-pansin, doo'y may isang lalaking nagngangalang Zaqueo, at siya ang pinuno ng mga kolektor ng buwis. Siya rin ay mayaman.
[19:3] At nagsisikap siyang makita kung sino itong si Jesus pero hindi niya kaya mula sa gitna ng maraming tao, dahil maliit lang ang pangangatawan niya.
[19:4] Kaya't tumakbo siya sa unahan, umakyat sa isang puno ng sikomoro para makita Siya, dahil malapit na Siyang dumaan doon.
[19:5] at nang makarating na Siya sa lugar na iyon, tumingala si Jesus, nakita siya, at sinabi Niya sa kanya, "Zaqueo, bilisan mong bumaba dyan dahil kailangan Akong manatili ngayong araw na ito sa loob ng bahay mo."
[19:6] At nagmamadali siyang bumaba. Pagkatapos ay tuwang-tuwa ito na pinaunlakan Siya.
[19:7] At nang makita nila ito ay nagbulungan silang lahat habang sinasabi na, "Tumuloy Siya para maging bisita ng isang lalaking makasalanan.
[19:8] At tumayo si Zaqueo sabay sinabi niya sa harap ng Panginoon, "Tignan niyo po Panginoon, ang kalahati ng mga ari-arian ko ay binibigay ko na sa mga mahihirap, at kung may kinuha ako mula kanino man sa maling pamamaraan, isasauli ko po ang apat na beses na halaga niyon."
[19:9] At sinabi sa kanya ni Jesus na, "Ngayong araw na ito ay dumating ang kaligtasan sa tahanang ito, dahil siya rin ay isang lalaking anak ni Abraham.
[19:10] Dahil dumating ang Anak ng Tao para hanapin at iligtas ang napahamak."
[19:11] At habang pinakikinggan nila ang mga bagay na ito, idinagdag pa niya at binanggit ang isang talinghaga, dahil sa Siya ay malapit lang sa Jerusalem at inaakala nila na ang Kaharian ng Diyos ay biglaan nang lilitaw.
[19:12] Kaya't sinabi Niya, "May isang tao na pinanganak na maharlika na pumunta sa malayong bansa para tanggapin ang isang kaharian para sa sarili niya at magbalik.
[19:13] At tinawag niya ang 10 alipin niya, binigyan sila ng 500,000 piso, at sinabi niya sa kanila, 'Magtrabaho kayo hanggang sa pagdating ko.'
[19:14] Pero ang mga mamamayan niya ay ayaw sa kanya at nagpadala pa ng kinatawan para puntahan siya. Sabi nila, 'Hindi namin gustong maghari sa amin ang taong ito.'
[19:15] At dumating ang panahon nang siya'y bumalik na, matapos tanggapin ang kaharian, na nag-utos siyang papuntahin sa kanya ang mga aliping iyon na binigyan niya ng pera, para alamin kung magkano ang kinita ng bawat isa sa pangangalakal.
[19:16] Kaya't lumapit ang una at sinabi, 'Panginoon, ang 50,000 piso niyo ay tumubo po ng 500,000 piso.'
[19:17] At sinabi niya rito, 'Magaling, isang mabuting alipin! Dahil naging matapat ka sa kaunti, sa iyo na ang pamamahala ng 10 lungsod.'
[19:18] At lumapit ang pangalawa sabay sinabi, 'Panginoon, ang 50,000 piso niyo ay tumubo po ng 250,000 piso.'
[19:19] At ganoon din ang sinabi nito sa kanya, 'At ikaw, maging tagapamuno ka sa limang lungsod.'
[19:20] At lumapit yung isa pa sabay sinabi, 'Panginoon, tignan niyo po, ang 50,000 piso niyo na nasa pangangalaga ko ay nakatago po dito sa loob ng panyo;
[19:21] Ang dahilan ay natatakot po ako sa inyo, mabagsik po kasi kayong tao. Kinukuha niyo po ang bagay na hindi kayo ang gumawa at inaani niyo po ang hindi niyo itinanim.'
[19:22] At sinabi niya rito, 'Mula sa salitang lumabas sa bibig mo ay hahatulan kita, masamang alipin!' Alam mo palang mabagsik akong tao, dahil kinukuha ko ang hindi ako ang gumawa at inaani ang hindi ko itinanim.
[19:23] Sa makatuwid, bakit di mo na lang inilagay ang pera ko sa bangko, para sa pagbalik ko ay masingil ko ito sana nang may kasamang interes?
[19:24] At sinabi niya sa mga nakatayo doon, 'Kunin niyo sa kanya ang 50,000 piso at ibigay sa taong may 500,000 piso.'
[19:25] Pero sinabi nila sa kanya, 'Panginoon, mayroon na po siyang 500,000 piso.'
[19:26] (Dahil sinasabi ko sa inyo na bibigyan pa ang bawat isang mayroon na, pero mula sa wala, kahit ang bagay na mayroon siya ay kukunin pa mula sa kanya.)
[19:27] 'Bukod pa dyan, dalhin niyo dito yung mga kaaway kong iyon na ayaw na maghari ako sa kanila, at bitayin niyo sila sa harapan ko.''
[19:28] At matapos Niyang sabihin ang mga bagay na ito ay nauna na Siyang lumakad paakyat sa Jerusalem.
[19:29] At dumating ang panahon, nang malapit na Siya sa Bethphage at Bethany papunta sa bundok na kung tawagin ay mga Olibo na nagpadala Siya ng dalawa sa mga estudyante Niya.
[19:30] Sinabi Niya, "Pumunta kayo sa loob ng baranggay na nasa harap at pagpasok niyo ay matatagpuan niyong nakatali ang isang bisirong asno na hindi pa nasakyan ninuman. Kalagan at dalhin niyo rito.
[19:31] At kung may magtanong sa inyo, 'Ano ang dahilan bakit niyo ito kinakalagan?' Sasabihin niyo ang ganito sa kanya, 'Dahil may kailangan sa kanya ang Panginoon.'"
[19:32] At pagkaalis ng mga napag-utusan ay natagpuan nga nila iyon ayon sa pagkasabi Niya sa kanila.
[19:33] At habang kinakalagan nila yung bisirong asno, sinabi ng mga may-ari nito sa kanila, 'Bakit niyo kinakalagan ang bisirong asno?'
[19:34] At sinabi nila, 'May kailangan sa kanya ang Panginoon.'
[19:35] At dinala nila ito palapit kay Jesus, tapos ay inilagay ang kanilang mga damit sa ibabaw ng bisirong asno habang isinasakay nila dito si Jesus.
[19:36] At habang lumalakad Siya ay nilalatag nila ang mga damit nila sa gitna ng kalsada.
[19:37] At nang Siya'y malapit nang dumating sa ibaba ng bundok ng mga Olibo, nagsimulang magdiwang at sabay-sabay magpuri sa Diyos nang may malakas na tinig ang napakaraming estudyante dahil sa lahat ng himalang nasaksihan nila.
[19:38] Sabi nila, "Purihin ang Hari na dumarating sa pangalan ng Panginoon! Kapayapaan sa langit, at kaluwalhatian sa Kataas-taasan!
[19:39] At ilan sa mga Pariseo na galing sa dagsa ng tao ay nagsabi sa kanya, "Guro, pakisaway po ang mga estudyante niyo."
[19:40] At pagsagot ay sinabi Niya sa kanila, "Sinasabi Ko sa inyo, na kung tatahimik ang mga ito, ang mga bato naman ang magsisigawan!"
[19:41] At nang malapit na Siya ay pinagmasdan Niya ang lungsod, at iniyakan Niya ito
[19:42] habang sinasabing, "Kung kinilala mo lang sana, oo ikaw, ang mga bagay na magdadala ng kapayapaan sa iyo, kahit man lang ang para sa araw mo na ito! Pero ngayon, nakatago na ang mga ito mula sa iyong mga mata.
[19:43] Dahil darating sa iyo ang mga araw na ang mga kaaway mo ay gagawa ng moog sa paligid mo, at paliligiran ka nila at wala silang palalabasin sa inyo sa lahat ng dako.
[19:44] At ipapantay ka nila sa lupa kasama ng mga anak mo na nasa loob mo. Hindi rin sila mag-iiwan sa loob mo ng batong nakapatong sa isa pang bato, dahil hindi mo binigyang pansin ang panahon ng pagbisita Ko sa iyo."
[19:45] At pagpasok Niya sa loob ng templo, sinimulan Niyang itaboy ang mga nagtitinda sa loob nito, pati na ang mga bumibili
[19:46] habang sinasabi sa kanila, "Nakasulat, 'Ang bahay Ko ay bahay ng pananalangin,' pero kayo, ginawa niyo itong lungga ng mga magnanakaw!"
[19:47] At araw-araw Siyang nagtuturo sa loob ng templo. Samantala ang mga pangulong pari, at ang mga dalubhasa sa Biblia, pati na ang mga pinuno ng sambayanan ay nagsisikap na iligpit Siya,
[19:48] pero di sila makakita ng paraan kung paano nila ito gagawin dahil ang lahat ng tao ay gustong-gusto Siyang pakinggan.
[20:1] At dumating ang panahon, sa isa sa mga araw na iyon, habang nagtuturo Siya sa mga tao sa loob ng templo at nangangaral ng masayang balita na dumating ang mga pangulong pari, at ang mga dalubhasa sa Biblia, kasama ang mga punong-lingkod.
[20:2] At nagsalita sila sa harapan Niya at sinabing, "Sabihin Mo sa amin, sa pamamagitan ng anung awtoridad ginagawa Mo ang mga bagay na ito, o sino ang nagbigay sa Iyo ng awtoridad na ito?"
[20:3] At pagsagot ay sinabi Niya sa harapan nila, "Tatanungin Ko rin kayo tungkol sa isang bagay at sagutin niyo Ako,
[20:4] Ang paglulublob ni Juan, galing ba ito sa langit, o galing sa mga tao?"
[20:5] At nag-usap usap sila sa isa't isa at sinabi na, "Kung sasabihin natin, 'galing sa langit', sasabihin Niya, 'Eh, bakit hindi niyo siya pinaniwalaan?'
[20:6] Pero kung sasabihin natin, 'galing sa mga tao,' babatuhin naman tayo ng lahat ng tao, dahil kumbinsido silang si Juan ay isang propeta.
[20:7] Kaya't sinagot nila na hindi nila alam kung saan ito galing.
[20:8] At sinabi ni Jesus sa kanila, "Hindi Ko rin sasabihin sa inyo sa pamamagitan ng anung awtoridad ginagawa Ko ang mga bagay na ito."
[20:9] Kaya't nagsimula Siyang magsalita sa harap ng mga tao gamit ang talinghagang ito, "May isang taong nagpatanim ng mga ubas, at ipinagkatiwala iyon sa mga magtatanim, tapos ay nangibang bansa siya ng mahabang panahon.
[20:10] At nang dumating ang panahon, nagpadala siya ng alipin papunta sa mga magtatanim para ibigay nila rito ang mula sa ani ng ubasan. Pero tinambangan ito ng mga magtatanim at pinauwi nila itong walang kadala-dala.
[20:11] At muli siyang nagpadala ng isa pang alipin, pero ito rin ay binugbog nila, matapos walang hiyain ay pinauwi nila itong walang kadala-dala.
[20:12] At muli siyang nagpadala sa pangatlong pagkakataon. Pero sinugatan din nila ito at itinaboy palabas.
[20:13] Kaya't sinabi na ng may-ari ng ubasan, 'Ano na ang gagawin ko? Ipapadala ko na ang minamahal kong anak, baka sakaling kapag nakita nila siya ay magkaroon sila ng respeto sa kanya.'
[20:14] Pero nang makita siya ng mga magtatanim ay nagsalita sila sa isa't isa at sinabi, 'Ito ang tagapagmana. Halikayo, patayin natin siya para mapa sa atin na ang mana!'
[20:15] At nang itaboy nila siya palabas ng ubasan, siya ay pinatay nila. Ano kaya ang gagawin sa kanila ng may-ari ng ubasan?
[20:16] Pupunta siya doon at lilipulin niya ang mga magtatanim na iyon, at ibibigay niya ang ubasan sa iba." At nang marinig nila ito ay sinabi nila, "Huwag nawa itong mangyari!"
[20:17] At tumingin Siya sa kanila sabay sabi, "Kung ganun, ano itong naisulat, 'Ang batong tinanggihan ng mga gumagawa ng gusali, ito ang siyang naging pinakamahalagang batong pansulok?'
[20:18] Sinumang malaglag sa ibabaw ng batong iyon ay magkakahiwa-hiwalay, pero ang sinumang bagsakan nito, siya ay dudurugin nito ng pinong-pino."
[20:19] At sinikap ng mga pangulong pari at ng mga dalubhasa sa Biblia na arestuhin Siya nang oras ding iyon, pero natakot sila sa taong bayan, dahil alam nila na patungkol sa kanila ang talinghagang iyon na sinabi Niya.
[20:20] At nang mapanood Siya ay nagpadala sila ng mga espiya na nagpapanggap na sila ay mga matutuwid, nang sa ganun ay mahuli nila Siya sa salita, na hahantong sa pagdala sa Kanya sa pinakamataas na kapangyarihan at sa pamamahala ng gobernador.
[20:21] At nagtanong sila sa Kanya at sinabi, "Guro, alam po namin na nagsasabi at nagtuturo Kayo ng tama, at wala kayong pinapaborang tao, sa halip ay nagtuturo sa paraan ng Diyos ng may katotohanan.
[20:22] Legal po ba na magbigay tayo ng buwis sa Emperador o hindi?
[20:23] Pero nang malaman Niya ang kanilang pagkukunwari ay sinabi Niya sa kanila, "Bakit niyo ako sinusubukan?
[20:24] Pakitaan niyo Ako ng isang denaryo. Kaninong mukha at tatak ang nandito?" At pagsagot ay sinabi nila, "sa Emperador po."
[20:25] At sinabi Niya sa kanila, "Samakatuwid, ibigay niyo sa Emperador ang mga bagay na para sa Emperador, at sa Diyos ang mga bagay na sa Diyos."
[20:26] At di nila Siya kayang hulihin sa salitang sinasabi Niya sa harapan ng mga tao, at sa pagkamangha sa sagot Niya, nanahimik na lang sila.
[20:27] Dumating rin ang ilan sa mga Saduseo na nagtuturong hindi magbabangon ang mga patay. Tinanong nila Siya,
[20:28] at sinabi, "Guro, si Moises po ay sumulat sa atin, 'Kung may isang lalaking kapatid ang mamatay na may asawa, pero namatay siya nang walang anak, ang lalaking kapatid nito ay dapat na kupkupin ang nabiyuda at magtaguyod ng binhi para sa kapatid niyang lalake.
[20:29] Ngayon, mayroon pitong magkakapatid na lalake: at ang unang nag-asawa ay namatay nang walang anak.
[20:30] At kinupkop ng pangalawa ang nabiyuda at ito ay namatay na walang anak.
[20:31] At kinupkop siya ng pangatlo, at pare-parehas rin ang nangyari hanggang sa ika-7. At namatay sila na walang naiwang mga anak.
[20:32] At sa bandang huli, namatay rin ang babae.
[20:33] Sa pagbangon ng mga patay, sino ngayon sa kanila ang magiging asawa niya, kung ang pito ay naging asawa niya?"
[20:34] At pagsagot ay sinabi sa kanila ni Jesus, "Ang mga anak ng mundong ito ay nagpapakasal, at ibinibigay para makasal.
[20:35] Pero silang mga naturingang karapat-dapat na magkamit sa mundong iyon, at ng pagbangon mula sa mga patay, ay di na nagpapakasal o ibinibigay para makasal
[20:36] dahil hindi na sila mamamatay. Kaparehas na kasi nila ang mga anghel at sila ay mga anak ng Diyos dahil sila ay mga anak ng pagbangon mula sa mga patay.
[20:37] Tungkol naman sa pagbangon ng mga patay, maski na si Moises ay ipinakita nang kaharap ang mababang puno, kung paano niya tinawag ang Panginoon: ang Diyos ni Abraham, at ang Diyos ni Isaac, at ang Diyos ni Jacob.
[20:38] At hindi Siya Diyos ng mga patay, kundi ng mga nabubuhay, dahil nabubuhay ang lahat sa Kanya.
[20:39] Sumagot din ang ilan sa mga dalubhasa sa Biblia at sinabi nila, "Guro, maganda po ang sinabi Niyo."
[20:40] At hindi na sila nagtangkang magtanong pa sa Kanya ng kahit ano.
[20:41] Kaya't sinabi Niya sa kanila, "Paano nila ipaliwanag 'Ang Kristo ay anak ni David.'
[20:42] at ang sinasabi mismo ni David sa aklat ng mga Awit, 'Sinabi ng Panginoon sa Panginoon ko, 'Maupo Ka sa kanan Ko
[20:43] hanggang sa gawin Kong tuntungan ng mga paa Mo ang mga kaaway Mo?'
[20:44] Samakatuwid ay tinatawag Siya ni David na Panginoon. Ngayon, paanong naging anak Siya nito?"
[20:45] At habang nakikinig ang lahat ng tao, sinabi Niya sa mga estudyante Niya,
[20:46] Mag-ingat kayo mula sa mga dalubhasa sa Biblia na mahilig maglakad suot ang magagarang damit, at gustong-gusto ang mga parangal sa gitna ng mga pampublikong pagpupulong, at ang mga espesyal na upuan sa loob ng mga simbahan, at ang mga upuan para sa mga panauhing pandangal sa gitna ng mga handaan.
[20:47] Sila ang mga umuubos sa kabuhayan ng mga balo, at nagdarasal ng pagkahaba-haba bilang palabas. Tatanggapin nila ang mas mabigat na kaparusahan.
[21:1] At pagtingala ay nakita Niya ang mga mayayaman na naglalagay ng mga handog nila sa loob ng kabang-yaman.
[21:2] At nakita Niya rin ang isang mahirap na balong naglalagay doon ng dalawang sentimo,
[21:3] At sinabi Niya, "Sinasabi Ko sa inyo ang totoo, na ang mahirap na balong ito ay naglagay ng mas malaking halaga kaysa sa kanilang lahat,
[21:4] Dahil lahat sila'y naghulog sa gitna ng mga handog ng Diyos mula sa mga salaping sumobra sa kanila; pero siya, sa kabila ng kahirapan niya, ay hinulog ang lahat ng kabuhayan na pinanghahawakan niya."
[21:5] At habang ang ilan ay nagsasalita patungkol sa templo, kung paano ito napapalamutian ng magagandang bato at mga handog, ay sinabi Niya,
[21:6] "Patungkol sa mga bagay na ito na nakikita niyo, darating ang mga araw kung saan walang matitirang batong nakapatong sa bato na hindi guguho!"
[21:7] At nagtanong sila sa Kanya at sinabi, "Guro, kailan po kaya mangyayari ang mga ito? At ano po ang senyales na malapit na pong mangyari ang mga ito?"
[21:8] At sinabi Niya, "Maging mapanuri kayo para di kayo malinlang. Dahil maraming darating na gagamitin ang pangalan Ko na magsasabing, 'Ako ang Kristo' at, 'Dumating na ang panahon!' Kaya naman huwag niyong hayaang mapasunod nila kayo.
[21:9] Pero kapag nakarinig kayo ng mga digmaan at mga kaguluhan, huwag kayong matakot. Dahil dapat munang mangyari ang mga ito, pero ang katapusan ay di pa agad darating.
[21:10] Sa puntong iyon ay sinabi Niya sa kanila, "Makikipaglaban ang isang bansa laban sa ibang bansa, at kaharian laban sa kaharian.
[21:11] Bukod pa rito magkakaroon ng malalakas na lindol sa iba't ibang lugar, at kakulangan sa pagkain, pati na mga salot, di lang yan kundi mga nakakatakot na kaganapan, at magkakaroon ng mga nakakamanghang mga senyales mula sa kalangitan.
[21:12] At bago mangyari ang mga ito lahat kayo ay dadakipin nila, at uusigin para bitbitin sa loob ng mga simbahan, at mga bilangguan na hahantong sa harapan ng mga hari at mga gobernador alang-alang sa pangalan Ko.
[21:13] Pero ito'y magbibigay sa inyo ng pagkakataon para magbigay ng testimonya.
[21:14] Kaya naman, ikundisyon niyo na ang mga kalooban niyo na huwag paghahandaan ang sasabihing depensa
[21:15] dahil bibigyan Ko kayo ng bibig at karunungan na di kayang pabulaanan o kontrahin ng lahat ng mga kumakalaban sa inyo.
[21:16] At tatraydorin kayo maski ng inyong mga magulang, at mga kapatid, pati na mga kamag-anak at mga kaibigan. At papatayin nila ang ilan sa inyo.
[21:17] At kamumuhian kayo ng lahat dahil sa pangalan Ko.
[21:18] Pero isa mang buhok mula sa ulo niyo ay hinding-hindi mapapahamak.
[21:19] Kamtin niyo ang inyong mga kaluluwa sa pamamagitan ng pagtitiis niyo.
[21:20] At kapag nakita niyo na ang Jerusalem na napapaligiran ng mga sundalo, sa puntong iyon, alam niyo na nalalapit na ang pagkawasak nito.
[21:21] Kaya't umalis na dapat ang mga nasa loob ng Judea papunta sa kabundukan, at iyong mga nasa sentro nito ay dapat nang maglabasan. Ang mga nasa karatig-lalawigan naman ay huwag nang pumasok papunta rito.
[21:22] Dahil ang mga ito ay panahon ng paghihiganti, para matupad ang lahat ng mga naisulat.
[21:23] Pero kawawa ang mga nagdadalang tao at ang mga nagpapasuso sa mga araw na iyon, dahil magkakaroon ng napakatinding kahirapan sa ibabaw ng kalupaan, at matiniding galit laban sa mga taong ito.
[21:24] At sila ay mapapabagsak sa talim ng espada, at dadalhing bihag papunta sa lahat ng mga bansa. At ang Jerusalem ay madudurog sa ilalim ng mga dayuhang bansa hanggang sa matapos ang itinakdang panahon sa mga dayuhang bansa.
[21:25] At magkakaroon ng mga senyales sa araw at sa buwan, pati na sa mga bituwin; at sa ibabaw ng daigidig, kapighatian na may kasamang kalituhan ng mga bansa kasabay ng pag-aalboroto ng karagatan at ng alon.
[21:26] Masisiraan ng loob ang mga tao dahil sa takot at sa panonood sa mga nangyayari sa buong mundo: dahil ang kapangyarihan sa kalangitan ay mayayanig.
[21:27] At sa puntong iyon ay makikita nila ang Anak ng Tao na dumarating sa gitna ng alapaap nang may kapangyarihan at matinding kaluwalhatian.
[21:28] Ngayon, kapag nagsimula nang mangyari ang mga ito, tumayo na kayo, at iangat niyo ang mga ulo niyo, dahil nalalapit na ang kaligtasan niyo.
[21:29] At nagsabi Siya ng talinghaga sa kanila, "Pagmasdan niyo ang puno ng igos at lahat ng mga puno.
[21:30] Kapag ang mga ito ay sumibol na, makikita't malalaman niyo sa inyong mga sarili na ang tag-init ay malapit na.
[21:31] Kaya't tulad din nito kayo, kapag nakita niyong nangyayari na ang mga bagay na ito, dapat niyong malaman na ang Kaharian ng Diyos ay malapit na.
[21:32] Sinasabi Ko sa inyo ang totoo, na hinding hindi lilipas ang henerasyong ito hangga't di nagaganap ang lahat.
[21:33] Ang langit at ang lupa ay maglalaho, pero ang mga salita Ko ay hinding hindi maglalaho.
[21:34] Pero bantayan niyong mabuti ang inyong mga sarili baka sa anumang panahon ang inyong mga puso ay matangay ng katakawan, at paglalasing, at mga alalahanin sa buhay, at dumating na lang sa harap niyo ang araw na iyon ng di inaasahan.
[21:35] Dahil tulad sa patibong ay darating ito sa lahat ng naninirahan sa ibabaw ng buong daigdig.
[21:36] Kaya't magbantay kayo sa bawat pagkakataon habang nananalangin, para maituring kayong karapat-dapat na makatakas sa lahat ng mga bagay na malapit nang mangyari, at makatayo sa harap ng Anak ng Tao."
[21:37] At sa araw ay nagtuturo Siya sa loob ng templo, pero sa gabi ay lumalabas at nagpapalipas Siya ng gabi sa gitna ng bundok na kung tawagin ay mga Olibo.
[21:38] At ang lahat ng tao ay maagang dumudulog sa Kanya sa loob ng templo para pakinggan Siya.
[22:1] Ngayon, parating na ang pista ng Tinapay na Walang Lebadura na kung tawagin ay Paskua.
[22:2] Samantala, ang mga pangulong pari at ang mga dalubhasa sa Biblia ay nag-iisip ng paraan kung paano nila Siya ililigpit, dahil natatakot sila sa taong bayan.
[22:3] At sumanib si Satanas sa loob ni Judas na kung tawagin ay Iskariote na siyang kabilang sa labindalawa.
[22:4] At pag-alis ay kinausap niya ang mga pangulong pari at ang mga mahistrado kung anung paraan Siya maipagkakanulo sa kanila.
[22:5] At sila'y nagdiwang at sumang-ayon na bibigyan siya ng pera.
[22:6] At sumumpa siya sa harapan nila, at naghanap na siya ng pagkakataon na ipagkanulo Siya sa kanila na malayo sa mga tao.
[22:7] At dumating na ang araw ng Tinapay na Walang Lebadura, kung kailan ang kordero ng Paskua ay kinakailangang patayin.
[22:8] Kaya't inutusan Niya sina Pedro at Juan sabay sinabi, "Pag-alis niyo ay ihanda niyo ang ating Paskua para sa ating pagsasalo."
[22:9] At sinabi nila sa Kanya, "Saan Niyo po kami gustong maghanda?"
[22:10] At sinabi Niya sa kanila, "Makinig kayo, pagkapasok niyo sa gitna ng lungsod ay makakasalubong niyo ang isang lalaking may bitbit na isang bangang tubig. Sundan niyo siya sa loob ng bahay kung saan siya papasok.
[22:11] At sasabihin niyo sa may-ari ng bahay, 'Pinasasabi po ng Guro sa inyo, 'Nasaan ang kuwarto kung saan Ako kakain ng Paskua kasama ang mga estudyante Ko?'
[22:12] At ipapakita niya sa inyo ang isang malaking kuwarto sa itaas na may mga kagamitan na. Doon kayo maghanda."
[22:13] At pag-alis ay natagpuan nila kung paano Niya sinabi sa kanila at naghanda sila para sa Paskua.
[22:14] At nang dumating ang takdang oras, naupo Siya sa hapag-kainan at ang 12 mga mensahero kasama Niya.
[22:15] At sinabi Niya sa kanila, "Labis Kong hinangad na kumain nitong Paskua kasama kayo bago Ko maghirap.
[22:16] Dahil sinasabi Ko sa inyo na hinding hindi nako kailanman kakain mula dito, hanggang sa matupad ito sa gitna ng Kaharian ng Diyos.
[22:17] At pagkuha sa baso, nagpasalamat Siya at sinabi, "Kunin niyo ito, at ipamahagi sa bawat isa sa inyo.
[22:18] Dahil sinasabi Ko sa inyo na hinding-hindi na Ako iinom pa mula sa bunga ng ubasan hanggang sa dumating ang Kaharian ng Diyos.
[22:19] At pagkakuha sa tinapay, nagpasalamat Siya, pinaghati-hati Niya, at ibinigay sa kanila habang sinasabi, "Ito ang katawan Ko na inaalay Ko para sa inyo. Gawin niyo ito bilang ala-ala Ko."
[22:20] Ganoon din ang sinabi Niya sa baso pagkatapos ng hapunan, "Ito ang baso ng Bagong Kasunduan gamit ang Aking dugo na ibinubuhos para sa inyo.
[22:21] Pero tignan niyo, ang kamay ng magkakanulo sa Akin ay kasama Ko sa harap ng lamesa.
[22:22] At totoong papanaw ang Anak ng Tao ayon sa naitakda, pero lagot ang taong iyon na tutulong na madakip Siya!"
[22:23] At nagsimula silang magtanong sa isa't isa kung sino ba sa kanila ang siyang magtatangkang gumawa nito.
[22:24] At nagkaroon din ng pagtatalo sa kalagitnaan nila tungkol sa kung sino sa kanilang palagay ang pinakadakila.
[22:25] Pero sinabi Niya sa kanila, "Ang mga hari ng mga dayuhang bansa ay sapilitan silang pinasusunod, at ang mga naghahari sa kanila ay tinatawag na mga Kagalang-galang.
[22:26] Pero hindi kayo ganito, kundi ang mas nakatatanda sa inyo ay maging tulad sa mas bata, at ang namumuno ay matulad sa nagsisilbi.
[22:27] Dahil sino ba ang mas dakila, ang nakaupo sa hapag-kainan o ang nagsisilbi? Hindi ba't ang nakaupo sa hapag-kainan? Pero Ako ay nasa kalagitnaan niyo na tulad sa isang nagsisilbi.
[22:28] Ngayon, kayo ang mga nanatili sa tabi Ko sa gitna ng mga pagsubok Ko.
[22:29] At dahil dito, itinatalaga Ko ang Kaharian sa inyo, kung paano ito itinalaga ng Ama Ko sa Akin,
[22:30] nang sa ganun kayo'y makakain at kayo'y makainom sa harapan ng hapag-kainan Ko sa gitna ng Kaharian Ko, at maupo kayo sa mga trono habang pinamumunuan ang 12 tribo ng Israel.
[22:31] At sinabi ng Panginoon, "Simon, Simon, pagmasdan mo, hiniling ka ni Satanas para salain ka tulad ng ginagawa sa trigo.
[22:32] Pero nanalangin Ako para sa iyo, para hindi bumigay ang pananalig mo. At kapag balik mo, palakasin mo ang mga kapatid mo.
[22:33] Pero sinabi nito sa Kanya, "Panginoon, handa po akong sumama sa Inyo kahit pa sa bilangguan, at sa kamatayan!"
[22:34] At sinabi Niya, "Sinasabi Ko sa iyo, Pedro, hinding-hindi titilaok ang manok ngayong araw, hangga't hindi mo tatlong beses na naipagkakailang kilala mo Ako."
[22:35] Sinabi pa Niya sa kanila, "Noong pinahayo Ko kayo na walang pitaka at baonan, at walang baong sapatos, nagkulang ba kayo sa kahit ano?" At sumagot sila, "Hindi po."
[22:36] Kaya't sinabi Niya sa kanila, "Pero ngayon, ang may pitaka ay dalhin ito, ganun din sa baonan, at ang walang patalim; ibenta niya ang balabal niya at bumili ng isa.
[22:37] Dahil sinasabi Ko sa inyo na itong naisulat ay dapat pang mangyari sa Akin, 'At Siya'y itinuring na tulad sa mga kriminal.' Dahil ang mga bagay na patungkol sa Akin ay may katapusan rin.
[22:38] At sinabi nila, "Panginoon, tignan Niyo, ito po ang dalawang kutsilyo." Kaya't sinabi Niya sa kanila, "Sapat na iyan."
[22:39] At paglabas ay nagpunta Siya, ayon sa nakagawian, sa gitna ng Bundok ng mga Olibo; at sumunod din sa Kanya ang mga estudyante Niya.
[22:40] At pagdating sa lugar na iyon ay sinabi Niya sa kanila, "Manalangin kayo nang di kayo malagay sa gitna ng tukso."
[22:41] At Siya ay lumayo sa kanila ng halos kasing layo kapag naghagis ng maliit na bato. At nang makahanap ng lugar ay lumuhod at nanalangin Siya
[22:42] habang sinasabi, "Ama, kung gugustuhin Niyo po na kunin itong baso mula sa Akin; gayun man, hindi ang kagustuhan Ko, kundi ang sa Inyo ang mangyari."
[22:43] At may nagpakitang angel sa Kanya mula sa langit na pinapalakas Siya.
[22:44] Kaya't sa gitna ng pakikibaka, nanalangin Siya ng mas matindi at ang pawis Niya ay naging para nang malalaking patak ng dugo na nalalaglag sa ibabaw ng lupa.
[22:45] At pagtayo mula sa pananalangin, ay nagpunta Siya sa tabi ng mga estudyante at natagpuan silang natutulog dala ng sakit ng katawan.
[22:46] At sinabi Niya sa kanila, "Bakit kayo natutulog? Bumangon kayo't manalangin para hindi kayo malagay sa gitna ng tukso."
[22:47] Pero habang nagsasalita pa Siya, biglang may dumating na isang grupo ng mga kalalakihan at ang isa sa 12 na tinatawag na Judas ang nangunguna sa kanila. At lumapit ito kay Jesus para halikan Siya.
[22:48] Pero nagsalita sa kanya si Jesus, "Judas, ipinagkakanulo mo ba ang Anak ng Tao sa pamamagitan ng halik?"
[22:49] At nang makita ng mga nakapaligid sa Kanya ang susunod na mangyayari, sinabi nila sa Kanya, "Panginoon, lalaban na po ba kami gamit ang patalim?"
[22:50] At tinaga ng isa sa kanila ang alipin ng Pangulong Pari, at natanggal ang kanang taynga nito.
[22:51] At pagsagot ni Jesus ay sinabi Niya, "Hanggang dyan na lang kayo!" At nang hawakan ang taynga ng lalake ay pinagaling Niya ito.
[22:52] At sinabi ni Jesus sa harap ng mga pangulong pari na nandoon, at mga pinuno ng templo, at mga punong-lingkod na laban sa Kanya, "Pumunta ba kayo dito na parang lalaban sa isang magnanakaw na may dala pa kayong mga patalim at mga batuta?
[22:53] Noong Ako ay kasama niyo araw-araw sa loob ng templo, hindi niyo man lang inunat ang inyong mga kamay laban sa Akin. Pero ngayon ang oras niyo, at ang paghahari ng kadiliman.
[22:54] At pagdakip sa Kanya ay inakay nila at dinala nila Siya sa loob ng bahay ng Pangulong Pari. Pero si Pedro ay sumusunod mula sa kalayuan.
[22:55] At pagkasindi ng apoy sa kalagitnaan ng bulwagan at pagka-upo nilang lahat, naupo rin si Pedro sa kalagitnaan nila.
[22:56] Pero may isang batang babae na nakita siyang nakaupo malapit sa ilawan. At pagkatitig sa kanya ay sinabi nito, "Ang isang ito ay nakasama rin Niya!"
[22:57] Pero itinanggi Siya nito sabay sabi, "Ate, hindi ko Siya kilala."
[22:58] At pagkaraan ng ilang sandali ay may isa pang nakakita sa kanya at sinabi, "Ikaw rin ay kasamahan nila!" Pero sinabi ni Pedro, "Pre, hindi ko sila kasamahan."
[22:59] At pagkalipas ng halos isang oras, may isa pang nagkumpirma sabay sabi, "Totoo nga, ang isa ring ito ay kasama Niya dahil Galilenyo din siya."
[22:60] At sinabi ni Pedro, "Pre, hindi ko alam ang sinasabi mo." At habang nagsasalita pa siya ay biglang tumilaok ang manok.
[22:61] At paglingon ng Panginoon ay tumingin Siya kay Pedro, at naalala ni Pedro ang salita ng Panginoon sa paraan na sinabi Niya dito na, "Bago tumilaok ang manok ay tatlong beses mo Akong ipagkakaila."
[22:62] At humagulgol si Pedro habang lumalabas mula roon.
[22:63] At ang mga lalaking may hawak kay Jesus ay inaasar Siya habang sinusuntok.
[22:64] At matapos siyang piringan ay pinagsusuntok nila ang mukha Niya, at tinatanong pa nila Siya. Sabi nila, "Hulaan Mo nga, sino ang sumuntok sa Iyo?"
[22:65] At marami pang ibang klaseng panlalapastangan ang sinasabi nila sa Kanya.
[22:66] At pagsikat ng araw ay nagtipon-tipon ang mga matatandang pinuno ng bayan, pati ang mga pangulong pari, at mga dalubhasa sa Biblia. At dinala nila Siya sa gitna ng hukuman nila at sinabi nila,
[22:67] "Kung ikaw nga ang Kristo, sabihin Mo sa amin." At sinabi Niya sa kanila, "Kahit pa sabihin Ko sa inyo, hinding-hindi rin kayo maniniwala.
[22:68] At kung tatanungin Ko kayo, hinding-hindi niyo rin naman Ako sasagutin o palalayain. 
[22:69] Mula ngayon, ang Anak ng Tao ay mauupo sa kanang puwesto ng kapangyarihan ng Diyos."
[22:70] At sinabi nilang lahat, "Kung ganoon, Ikaw nga ang Anak ng Diyos?" At sinabi Niya sa harapan nila, "Kayo ang nagsasabi na Ako nga."
[22:71] Kaya't sinabi nila, "Ano pang testimoniya ang kailangan nating panghawakan, ngayong narinig na natin mula sa sariling bibig Niya?"
[23:1] At pagtayo ng buong grupo nila ay dinala na Siya sa harapan ni Pilato.
[23:2] At sinimulan nilang akusahan Siya. Sabi nila, "Natuklasan namin na nililihis ng taong ito ang bansa, at ipinagbabawal na magbigay ng buwis sa Emperador na sinasabing Siya mismo ang Kristo na isang hari!"
[23:3] Kaya't tinanong Siya ni Pilato. Sabi niya, "Ikaw nga ba ang hari ng mga Judio?" At Siya'y sumagot sa kanya na nagsabing, "Ikaw na ang nagsasabi."
[23:4] At sinabi ni Pilato sa harap ng mga pangulong pari at ng mga tao, "Wala akong makitang kasalanan sa taong ito."
[23:5] Pero lalo lang silang nagpumilit. Sinabi nila na sa pamamagitan ng Kanyang katuruan ay pinag-aalsa Niya ang mga tao sa lahat ng panig ng Judea: nag-umpisa Siya mula sa Galilee hanggang sa umabot dito.
[23:6] Pero nang marinig ni Pilato ang Galilee, tinanong niya kung ang taong ito ay Galilenyo.
[23:7] At nang malaman nito na Siya'y nasa ilalim ng pamamahala ni Herodes, pinadala Siya nito kay Herodes, na siyang kasalukuyang naroon din sa Jerusalem nang mga panahon na iyon.
[23:8] At sobrang tuwa ni Herodes nang makita si Jesus. Matagal na kasi nitong gustong makita Siya, dahil sa maraming bagay na naririnig nito tungkol sa Kanya. Bukod pa rito, umaasa itong makakita ng ilang himala na nangyayari sa pamamagitan Niya.
[23:9] At nagtanong ito sa Kanya gamit ang maraming pangungusap, pero wala Siyang isinagot dito.
[23:10] At tumayo ang mga pangulong pari, at ang mga dalubhasa sa Biblia, sabay bato ng matitinding akusasyon sa Kanya.
[23:11] Kaya naman binalewala at hinamak lang Siya ni Herodes kasama ang mga sundalo nito. Matapos Siyang damitan ng magarang damit ay ibinalik Siya nito kay Pilato.
[23:12] At naging kaibigan ang turingan nina Pilato at ni Herodes sa isa't isa nang araw ding iyon. Noon kasi ay nasa gitna sila ng matinding alitan sa isa't isa.
[23:13] At nang ipatawag ni Pilato ang mga pangulong pari at ang mga lider ng bayan, pati na ang taong bayan,
[23:14] sinabi niya harapan nila, "Dinala niyo ang taong ito sa akin tulad ng isang naguudyok sa mga tao ng rebelyon. Kaya't tignan niyo, matapos ko Siyang siyasatin sa harap niyo ay wala akong nakitang sala sa taong ito patungkol sa akusasyong ipinaparatang niyo sa Kanya.
[23:15] Wala, kahit pa si Herodes dahil iniugnay ko rin kayo sa kanya. Pero tignan niyo, wala sa ginawa Niya ang karapat-dapat sa parusang kamatayan.
[23:16] Kaya't matapos ko Siyang parusahan ay palalayain ko na Siya.
[23:17] Kinakailangan din kasi siyang magpalaya para sa kanila ng isang bilanggo alinsunod sa Pista.
[23:18] Kaya't nagsigawan sila ng sabay-sabay habang sinasabing, "Iligpit mo na ang taong iyan at pakawalan mo para sa amin si Barabbas!"
[23:19] Ang taong ito ay itinapon sa loob ng bilangguan dahil sa pagkakasangkot sa isang rebelyong nangyari sa gitna ng lungsod at sa salang pagpatay.
[23:20] Sa kabila nito, muli silang kinausap ni Pilato sa kagustuhan niyang palayain si Jesus.
[23:21] Pero nagsisigawan sila habang sinasabi, "Ipako mo sa krus! Ipako mo Siya sa krus!"
[23:22] At sinabi niya sa kanila sa pangatlong pagkakataon, "Bakit, ano bang kasamaan ang ginawa Nito? Wala akong nakitang kasalanan sa Kanya para sa hatol na kamatayan. Kaya't matapos na pahirapan ay palalayain ko na Siya.
[23:23] Pero nagpumilit pa rin sila gamit ang malalakas na sigaw, humihiling na maipapako Siya sa krus. At nanaig ang mga boses nila at ng mga pangulong pari.
[23:24] Kaya pumayag na si Pilato na gawin ang kahilingan nila.
[23:25] At pinalaya niya para sa kanila ang hinihiling nila, iyong itinapon sa loob ng bilangguan dahil sa rebelyon at pamamaslang, at isinuko niya si Jesus sa kanilang kagustuhan.
[23:26] At habang inaakay nila Siya ay sinunggaban nila si Simon na isang taga Cyrene na kararating lang mula sa bukid. Ipinatong nila ang krus sa kanya para buhatin, habang sumusunod kay Jesus.
[23:27] At nagsunuran sa Kanya ang napakaraming tao, pati ang mga kababaihan na nagdadalamhati rin at nag-iiyakan para sa Kanya.
[23:28] Pero paglingon sa kanila ni Jesus ay sinabi Niya, "Mga babaing anak ng Jerusalem, huwag kayong umiyak para sa Akin, kundi umiyak kayo para sa inyong mga sarili, at para sa inyong mga anak.
[23:29] Dahil tignan niyo, darating ang mga araw na kung saan ay sasabihin nila, 'Mapapalad ang mga baog, at ang mga sinapupunang di nakapagdalang-tao, pati na ang mga dibdib na di nakapagpasuso.
[23:30] Sa panahong iyon ay magsisimula silang magsabi sa mga bundok, 'Bagsakan niyo kami!' at sa mga burol, 'Tabunan niyo kami!'
[23:31] Dahil kung ginagawa nila ang mga bagay na ito sa berdeng puno, ano pa ang mangyayari sa tuyo?
[23:32] At mayroon ding dalawa pang kalalakihan, mga kriminal, na kasama Niyang inaakay para ipako.
[23:33] At nang dumating sila sa lugar na kung tawagin ay Bungo, doon nila Siya ipinako at ang mga kriminal - ang isa ay sa kanan, ang isa naman ay sa kaliwa,
[23:34] at sinabi ni Jesus, "Ama, patawarin Niyo po sila dahil hindi nila alam ang kanilang ginagawa." At nang mapaghiwalay nila ang Kanyang mga damit ay nagpalabunutan sila,
[23:35] at ang mga tao ay nakatayong nanonood. Samantala, nang-aasar naman ang mga pinuno na kasama nila. Sabi nila, "Iniligtas Niya ang iba, iligtas Niya ang kanyang sarili kung Siya nga talaga ang Kristo, ang hinirang ng Diyos!"
[23:36] Bukod pa rito ay inaasar din Siya ng mga pulis na lumalapit at nagbibigay sa Kanya ng suka.
[23:37] At sabi nila, "Kung Ikaw nga ang Hari ng mga Judio, iligtas Mo ang iyong sarili."
[23:38] At mayroon ding markang nakasulat sa itaas Niya sa mga letrang Griego at Latin, pati na sa Hebreo: "Ito ang Hari ng mga Judio."
[23:39] Pero ang isa sa mga kriminal na ibinitin doon ay dinakdakan Siya. Sabi nito, "Kung Ikaw nga ang Kristo, iligtas Mo ang Iyong sarili pati na rin kami."
[23:40] Pero pagsagot ng isa ay sinaway siya nito sabay sabi ng, "Hindi ka ba natatakot sa Diyos, yamang nakikita mo na nasa ilalim ka ng parehas na hatol?
[23:41] At totoong nararapat lang sa atin ito, dahil tinatanggap lang natin ang kabayaran sa ating mga ginawa; pero ito, wala Siyang ginawang mali."
[23:42] At sinabi Niya kay Jesus, "Panginoon, alalahanin Niyo po ako pagdating Niyo sa loob ng kaharian Niyo.
[23:43] At sinabi sa kanya ni Jesus, "Sinasabi ko sa iyo ang totoo, ngayong araw na ito ay makakasama kita sa loob ng Paraiso."
[23:44] At magtatanghaliang tapat na nang oras na iyon, pero naging madilim sa buong lupain hanggang sa ikatlo ng hapon.
[23:45] At nagdilim ang araw, at napunit sa gitna ang tabing ng templo,
[23:46] at sumigaw ng pagkalakas-lakas si Jesus, habang sinasabi, "Ama, inihahabilin Ko na po ang espiritu Ko sa Inyong mga kamay." At matapos sabihin ang mga ito, nalagutan na Siya ng hininga.
[23:47] Ngayon, nang makita ng kapitan ang nangyari, pinuri niya ang Diyos habang sinasabing, "Totoo ngang matuwid ang taong ito!"
[23:48] At ang lahat ng mga taong nagkatipon sa harap ng mga pangyayaring ito, matapos makita ang mga bagay na naganap, ay nagsiuwian nang sinusuntok ang kanilang mga dibdib.
[23:49] At lahat ng mga kakilala Niya na nakatayo sa malayo at mga kababaihan na sumunod sa Kanya mula pa sa Galilee ay nanonood sa mga bagay na ito.
[23:50] At kapansin-pansin ang isang mama na nagngangalang Jose na isang senador. Siya ay isang mabuti at matuwid na tao
[23:51] (Hindi siya sumangayon sa plano at sa gawain nila.) na mula sa Arimatea, isang lungsod ng mga Judio, at ito ring taong ito ay tumatanggap sa Kaharian ng Diyos.
[23:52] Nagpunta siya kay Pilato para hingin ang katawan ni Jesus,
[23:53] at pagkababa dito ay binalot niya ito ng telang lino, at inilagay ito sa loob ng libingang inukit mula sa bato, kung saan ay wala pang ibang nailibing.
[23:54] At ito ang Araw ng Paghahanda, bukod pa rito ang Araw ng Pamamahinga ay magsisimula na.
[23:55] At sumunod rin ang mga kababaihan na pumunta sa Kanya mula pa sa Galilee. Nakita nila ang libingan at kung paano ibinaba ang katawan Niya.
[23:56] At pagbalik ay naghanda sila ng mga pabango at mga pamahid na langis at saka nagpahinga sa Araw ng Pamamahinga ayon sa Kautusan.
[24:1] At sa unang araw ng linggo, madaling araw pa lamang, ay dumating na sila sa harap ng libingan dala-dala ang mga pabango na hinanda nila at may ilan pa silang kasama.
[24:2] At natagpuan nilang naigulong na ang pintuang bato mula sa libingan.
[24:3] At pagpasok nila roon, hindi nila natagpuan ang katawan ng Panginoong Jesus!
[24:4] At nangyari nga habang sila'y gulong-gulo tungkol sa bagay na ito na biglang may dalawang kalalakihan na tumayo sa tabi nila suot ang makinang na mga damit,
[24:5] at sila ay natakot. At matapos nilang dumapa sa lupa ay sinabi ng mga ito sa kanila, "Bakit niyo hinahanap ang nabubuhay sa gitna ng mga patay?
[24:6] Wala na Siya rito, kundi bumangon na Siya! Alalahanin niyo kung ano ang sinabi Niya sa inyo noong nandoon pa kayo sa Galilee.
[24:7] Ganito ang sabi Niya, "Ang Anak ng Tao ay kailangang dalhin sa mga kamay ng mga taong makasalanan, at maipako sa krus, at magbangon sa ikatlong araw."
[24:8] At naalala nila ang mga salita Niya,
[24:9] Kaya't pagbalik mula sa libingan ay ibinalita nila ang lahat ng ito sa 11 at sa lahat ng iba pa.
[24:10] At iyon ay sina Maria na taga Magdala, at Joanna, pati na si Maria na ina ni Tyago, at ang iba pang kasama nila na nagsabi ng mga bagay na ito sa mga mensahero.
[24:11] Pero ang pagkukuwento ng mga ito ay nagmukhang haka-haka lang sa harapan nila, kaya naman di sila naniwala sa mga ito.
[24:12] Pero tumayo si Pedro at tumakbo siya papunta sa libingan. At pagsilip niya roon ay nakita niya ang mga linong damit na nakalatag mag-isa, at umuwi siya na namamangha dahil sa nangyari.
[24:13] At nang araw ding iyon, kapansin-pansin ang dalawa sa kanilang kasamahan ay nagpunta sa isang baranggay na ang pangalan ay Emmaus, aabot sa 11 kilometro ang layo mula sa Jerusalem.
[24:14] At nagkukuwentuhan sila sa isa't isa tungkol sa lahat ng mga bagay na nangyari.
[24:15] At nangyari na habang sila nga ay nag-uusap at nagtatanungan, na si Jesus mismo ay lumapit at sinamahan sila.
[24:16] Pero ang mga mata nila ay napipigilan para di nila Siya makilala.
[24:17] At sinabi Niya sa kanila, "Ano ba itong mga paksa na inyong tinatalakay sa isa't isa habang naglalakad kayo, at bakit kayo malungkot?"
[24:18] At pagsagot ng isa sa kanila na nagngangalang Cleopas ay sinabi nito sa Kanya, "Kayo lang po yata ang nag-iisang dayuhan sa Jerusalem na di nakaalam ng mga bagay na nangyari doon nitong mga nakalipas na araw?"
[24:19] At sinabi Niya sa kanila, "Anung mga bagay?" Kaya't sinabi nila sa Kanya, "Ang tungkol kay Jesus na Nazareno, na isang lalaking propeta - makapangyarihan sa gawa at salita sa harapan ng Diyos at ng buong bayan,
[24:20] at kung paanong ipinahuli Siya ng mga pangulong pari, at ng mga opisyal namin para Siya'y hatulan ng kamatayan at ipako sa krus.
[24:21] At umaasa na kami na Siya na iyon na magliligtas sa Israel. Pero sa kabila ng lahat ng ito, lumipas na ngayon ang ikatlong araw mula nang mangyari ang mga ito.
[24:22] At ito pa, ginulat kami ng ilan sa mga kababaihang mula sa amin na maagang pumunta sa harapan ng libingan,
[24:23] hindi kasi nila natagpuan ang katawan Niya. Pagbalik nila ay sinabing nakakita rin sila ng pangitain ng mga anghel na nagsabing Siya ay buháy.
[24:24] Kaya't nagpunta ang ilan sa mga kasamahan namin doon sa libingan at nakita nila tulad rin sa sinabi ng mga kababaihan, pero di nila Siya nakita.
[24:25] At sinabi Niya sa kanila, "Hay, mga mahihinang umunawa at mababagal ang pusong magtiwala sa lahat ng mga sinabi ng mga propeta!
[24:26] Hindi ba't kailangang maranasan ng Kristo ang mga ito, at pumasok sa kaluwalhatian Niya?
[24:27] At ipinaliwanag Niya sa kanila, simula kay Moises at mula sa lahat ng mga propeta, ang lahat ng mga bagay sa loob ng Biblia na patungkol sa Kanya.
[24:28] Ngayon, malapit na sila sa baranggay kung saan sila papunta, pero Siya ay mukhang malayo pa ang pupuntahan.
[24:29] At Siya ay pinigilan nila sabay sabi, "Manatili ka muna kasama namin dahil pagabi na, at patapos na ang araw." At tumuloy nga Siya para samahan sila.
[24:30] At nangyari nang maupo Siya para kumain kasama nila, kinuha Niya ang tinapay, pinagpala at pagkahati rito ay ipinamahagi Niya sa kanila.
[24:31] At nabuksan ang kanilang mga mata, at nakilala nila kung sino Siya. Pero bigla Siyang naglaho mula sa kanilang paningin.
[24:32] Kaya't sinabi nila sa isa't isa, "Hindi ba't nag-aapoy ang puso natin sa ating kalooban habang Siya ay nagsasalita sa atin sa gitna ng daan, at habang ipinaliliwanag Niya sa atin ang Biblia?
[24:33] Kaya't tumayo sila nang oras ding iyon, bumalik sila sa Jerusalem, at natagpuan nilang nagkakatipon ang 11 at ang mga kasamahan nila.
[24:34] Sinabi nila na ang Panginoon ay totoong nagbangon at nagpakita kay Simon!
[24:35] Kaya't sinabi nila ang mga bagay na nangyari sa gitna ng daan, at kung paano nila Siya nakilala sa kalagitnaan ng pagpuputol ng tinapay.
[24:36] At habang sinasabi nila ang mga bagay na ito, si Jesus mismo ay tumayo sa kanilang kalagitnaan at sinabi Niya sa kanila, "Kapayapaan sa inyo!"
[24:37] Pero nagulat at natakot sila. Inakala nila na nakakita sila ng espiritu.
[24:38] At sinabi Niya sa kanila, "Bakit kayo balisa? At anung dahilan bakit naglilitawan ang mga katanungan sa inyong mga puso?
[24:39] Tignan niyo ang mga kamay Ko pati na mga paa Ko, dahil Ako ito. Hawakan niyo Ako at malalaman niyo; dahil ang espiritu ay walang laman at mga buto gaya ng nakikita niyo na mayroon Ako."
[24:40] At pagkasabi Niya ng ganito ay pinakita Niya sa kanila ang mga kamay at ang mga paa Niya.
[24:41] Dahil di pa rin sila makapaniwala dala ng kanilang tuwa at pagtataka, sinabi Niya sa kanila, "Mayroon ba kayong anumang makakain dito?"
[24:42] At inabutan nila Siya ng kapirasong inihaw na isda at kumuha ng galing sa bahay ng bubuyog.
[24:43] At pagkaabot ay kumain Siya sa harapan nila.
[24:44] At sinabi Niya sa kanila, "Ito ang mga salitang sinabi Ko sa inyo, noong kasama niyo pa Ako, na dapat na matupad ang lahat ng mga bagay na nasulat patungkol sa Akin sa Batas ni Moises, at ng mga Propeta, pati na ang mga Awit.
[24:45] Magmula noon ay binuksan Niya ang kanilang isipan para maintindihan ang Biblia.
[24:46] At sinabi Niya sa kanila na, "Ganito ang naisulat, at sa ganitong paraan kailangang magdusa ang Kristo at bumangon mula sa mga patay sa ikatlong araw.
[24:47] At para maiproklama sa bisa ng pangalan Niya ang pagsisisi at pagpapatawad ng mga kasalanan sa lahat ng mga bansa simula sa Jerusalem.
[24:48] At kayo ay mga saksi sa mga bagay na ito.
[24:49] At, tignan niyo, ipinapadala Ko ang pangako ng Ama Ko na bababa sa inyo, pero manatili kayo sa loob ng lungsod ng Jerusalem hanggang sa madamitan nito kayo ng kapangyarihan galing sa kaitaasan.
[24:50] At inakay Niya sila palabas hanggang sa Bethany at pagtaas ng mga kamay Niya ay pinagpala Niya sila.
[24:51] At nangyari na habang pinagpapala Niya sila ay humiwalay Siya mula sa kanila at dinala na Siya papunta sa langit.
[24:52] At sila, matapos na sambahin Siya, ay bumalik sa loob ng Jerusalem ng may matinding kagalakan,
[24:53] at lagi silang nasa loob ng templo na nagpupuri at nagbibigay-lugod sa Diyos. Amen.
[1:1] Sa umpisa ay mayroon nang Salita. At ang Salita ay kasakasama ng Diyos, at ang Salita ay Diyos.
[1:2] Ito ay kasama na ng Diyos noong una.
[1:3] Lahat ng bagay ay nagawa sa pamamagitan Niya, at kundi sa Kanya, wala ni isang bagay na nagawa ang nagawa.
[1:4] Nasa Kanya ang Buhay, at itong Buhay ang siyang liwanag ng sangkatauhan.
[1:5] At ang liwanag ay nagniningning sa gitna ng dilim pero ang kadiliman ay hindi ito naintindihan.
[1:6] May isang tao ang ipinadala mula sa Diyos, ang pangalan niya ay Juan.
[1:7] Siya ay dumating bilang saksi, para ipatotoo niya ang tungkol sa Liwanag, nang sa gayun lahat ay manampalataya sa pamamagitan niya.
[1:8] Hindi siya ang Liwanag na iyon; kundi siya'y pinadala para magpatotoo tungkol sa Liwanag.
[1:9] Ito ang tunay na Liwanag na nagbibigay liwanag sa bawat taong dumarating sa loob ng sanlibutan.
[1:10] Siya ay nasa loob na ng sanlibutan, at kahit pa ginawa ang sanlibutan sa pamamagitan Niya, hindi rin Siya kinilala ng sanlibutan.
[1:11] Dumating Siya sa Kanyang mga personal na pag-aari, ngunit hindi nila Siya tinanggap.
[1:12] Pero sa lahat ng tumanggap sa Kanya - ibinigay Niya sa kanila ang kapangyarihang maging mga anak ng Diyos - ibig sabihin ay sa mga sumasampalataya sa pangalan Niya.
[1:13] Ang kapanganakan nila ay hindi iyong galing sa dugo, o mula sa pagnanasa ng katawan, o mula sa kagustuhan ng lalake, kundi iyong nagmula sa Diyos.
[1:14] At ang Salita ay ginawang laman at nanirahan sa kalagitnaan namin. Nakita rin namin ang kaluwalhatian Niya, kaluwalhatian na katulad ng kaisa-isang isinilang ng Ama, punong-puno ng kagandahang loob at katotohanan.
[1:15] Nagpatotoo si Juan patungkol sa Kanya at pasigaw na sinabi, "Ito ang tinutukoy ko nang sabihin ko, 'Ang dumating na kasunod ko ay naging higit kaysa sa akin dahil Siya ay nauna sa akin.'"
[1:16] At tumanggap kaming lahat mula sa kasaganahan Niya; samakatuwid, kagandahang-loob na kapalit ng kagandahang-loob,
[1:17] sapagkat ang Batas ay ibinigay sa pamamagitan ni Moises; ang kagandahang-loob at ang katotohanan ay dumating sa pamamagitan ni Jesu-Kristo.
[1:18] Kailanman ay wala pang nakakita sa Diyos. Ang kaisa-isang isinilang na Diyos na nakapatong sa dibdib ng Ama - Ito ang nagpakilala sa Kanya.
[1:19] At ito ang testimonya ni Juan nang magpadala ang mga Judio ng mga pari at mga Levita mula sa Jerusalem para kuwestyunin siya. Tanong nila, "Ikaw, sino ka?"
[1:20] At ipinahayag niya at hindi niya ipinagkaila, kundi talagang sinabi niya sa madla na, "Hindi ako ang Kristo."
[1:21] At tinanong nila siya, "Kung ganoon ay sino? Si Elias ka ba?" At sumagot siya, "Hindi ako." Tanong pa nila, "Ikaw ba ang Propeta?" At sinagot niya, "Hindi."
[1:22] Kaya naman sinabi nila sa kanya, "Sino ka ba talaga? Para naman may maisasagot kami sa mga nagpadala sa amin. Anung masasabi mo tungkol sa iyong sarili?"
[1:23] Sumagot siya, "Ako ang tinig ng sumisigaw sa gitna ng ilang, 'Ayusin niyo ang daraanan ng Panginoon!'" ayon sa sinabi ni propeta Isaias.
[1:24] At ang mga pinadala ay galing sa mga Pariseo.
[1:25] Kaya't tinanong nila Siya at sinabi nila sa Kanya, "Pero bakit ka naglulublob kung hindi naman pala ikaw ang Kristo, o si Elias, o Ang Propeta?"
[1:26] Sinagot sila ni Juan at sinabi, "Naglulublob nga ako sa tubig, ngunit sa kalagitnaan niyo ay may Isang nakatayo na hindi niyo kilala.
[1:27] Siya iyon na kasunod kong dumarating, na Siyang mas dakila sa akin. Ni hindi ako karapat-dapat na magkalag sa sintas ng Kanyang sandalyas.
[1:28] Nangyari ang mga bagay na ito sa Betabara sa kabilang dako ng Jordan kung saan naglulublob si Juan.
[1:29] Sumunod na araw nakita ni Juan si Jesus na papalapit sa kanya. At sinabi niya, "Tignan niyo, ang Kordero ng Diyos na nag-aalis sa kasalanan ng mundo!
[1:30] Siya itong tinutukoy ko nang sabihin ko, 'Pagkatapos ko'y may parating na isang lalake na mas dakila sa akin, dahil Siya'y dumating bago pa sa akin.'
[1:31] At ako, hindi ko Siya lubos na nakikilala, pero ang dahilan kaya ako pumaritong naglulublob sa tubig ay para maihayag Siya sa Israel.
[1:32] At nagpatotoo si Juan na nagsabing, "Nakita ko ang Espiritu na bumababa mula sa langit na parang isang kalapati at ito'y nangibabaw at nanatili sa Kanya.
[1:33] At ako, hindi ko Siya lubusang kilala, pero ang nagpadala sa akin para maglublob sa tubig, Siya ang nagsabi sa akin, 'Kung kanino mo makita ang Espiritung lumalapag at sa Kanya ay nananatili, Siya ang naglulublob sa Banal na Espiritu.'
[1:34] At ako, nakita ko at nasaksihan ko na Siya nga ang Anak ng Diyos."
[1:35] Kinabukasan uli, si Juan at ang dalawa sa mga estudyante niya ay nakatayo;
[1:36] at nang makita si Jesus na naglalakad, sinabi niya sa kanila, "Tignan niyo, ang Kordero ng Diyos!"
[1:37] At narinig siyang magsalita ng dalawang estudyante, kaya't sumunod sila kay Jesus.
[1:38] Pero nang lumingon si Jesus at nakita silang sumusunod ay sinabi Niya sa kanila, "Ano ang sadya niyo?" At sinabi nila sa Kanya, "Rabay (kapag isinalin, ang ibig sabihin ay Guro), saan po kayo nanunuluyan?"
[1:39] Sabi Niya sa kanila, "Halikayo, at tignan niyo." Nagpunta sila at nakita nila kung saan Siya tumutuloy at nanatili sila roon kasama Niya nang araw na iyon. At ang oras na iyon ay mag a-alas kwatro ng hapon.
[1:40] Ang isa sa dalawa na nakarinig kay Juan at sumama sa Kanya ay si Andres na kapatid ni Simon Pedro.
[1:41] Una niyang hinanap ang kapatid niyang si Simon at sinabi niya rito, "Natagpuan namin ang Mesias!" (na ang ibig sabihin ay, 'Ang Kristo').
[1:42] At siya'y dinala niya papunta kay Jesus. At nang tignan siya ni Jesus ay sinabi Nito, "Ikaw si Simon na anak ni Jona. Ikaw ay tatawaging Kefas." (na ang ibig sabihin ay bato.)
[1:43] Sumunod na araw, nagpasya si Jesus na umalis papunta ng Galilee, at nakita Niya si Felipe at sabi Niya dito, "Sumama ka sa akin."
[1:44] At itong si Felipe ay mula sa Bethsaida, ang lungsod kung saan galing sina Andres at Pedro.
[1:45] Natagpuan ni Felipe si Nataniel at sinabi sa kanya, "Natagpuan namin Iyong isinulat ni Moises na nakapaloob sa Batas at sa mga Propeta - si Jesus na tubong Nazareth, ang lalaking anak ni Jose."
[1:46] At sinabi ni Nataniel sa kanya, "May mabuting bagay bang pwedeng manggaling sa Nazareth?" Sabi sa kanya ni Felipe, "Halika, at tignan mo."
[1:47] Nakita ni Jesus si Nataniel na lumalapit papunta sa Kanya at nagsalita Siya tungkol dito, "Tignan mo, isang totoong Israelita, kung saan ay walang pandaraya!"
[1:48] Sabi sa Kanya ni Nataniel, "Paano po Niyo ako nakilala?" Sumagot si Jesus at sinabi sa kanya, "Bago ka pa tawagin ni Felipe, nakita kita habang nasa ilalim ng puno ng igos."
[1:49] Sumagot si Nataniel at sinabi sa Kanya, "Guro, Kayo po ang Anak ng Diyos; Kayo po ang Hari ng Israel."
[1:50] Sumagot si Jesus at sinabi sa kanya. "Nananalig ka ba dahil sinabi Ko sa iyong nakita kita sa ilalim ng puno ng igos? Makakakita ka pa ng mga mas matitinding bagay kaysa rito."
[1:51] At sinabi pa Niya dito, "Totoong totoo ang sinasabi ko sa inyo; mula ngayon, makikita niyo ang langit na nakabukas at ang mga anghel ng Diyos na umaakyat at bumababa kung nasaan ang Anak ng Tao."
[2:1] At nang ikatlong araw may kasalang ginanap sa Cana ng Galilee at ang ina ni Jesus ay naroon.
[2:2] At imbitado rin si Jesus at ang Kanyang mga estudyante sa kasalan.
[2:3] Pero nang maubos na ang katas ng ubas, sinabi ng ina ni Jesus sa Kanya, "Wala na silang inumin!"
[2:4] Sinabi sa kanya ni Jesus, "Ginang, ano ang kinalaman Ko sa iyo? Ang oras Ko ay hindi pa dumarating."
[2:5] Sinabi ng Kanyang ina sa mga nagsisilbi, "Gawin niyo na lang ano man ang sabihin Niya sa inyo."
[2:6] At mayroon doong nakatabing anim na tapayang bato para sa paghuhugas ng mga Judio. Naglalaman ito ng dalawa o tatlong baldeng tubig kada isa.
[2:7] Sinabi sa kanila ni Jesus, "Punuin niyo ng tubig ang mga tapayan." At nilagyan nga nila ang mga ito hanggang sa mapuno.
[2:8] At sabi pa Niya sa kanila, "Sumalok kayo ngayon at dalhin niyo sa namamahala ng handaan." At dinala nga nila doon.
[2:9] At nang matikman ng namamahala sa handaan ang tubig na naging katas ng ubas, (pero di niya alam kung saan ito galing, pero alam ng mga nagsisilbi na sumalok ng tubig), tinawag ng namamahala sa handaan ang lalaking bagong kasal,
[2:10] at sinabi niya rito, "Bawat tao ay hinahain muna ang magandang klaseng inumin at kapag sila ay nalasing na, yung mababang klase naman. Pero ikaw, pinahain mo pa rin ang magandang klaseng inumin hanggang ngayon!"
[2:11] Ito ang simula ng mga senyales na ginawa ni Jesus, sa Cana ng Galilee, na ipinakita Niya ang Kanyang kaluwalhatian; at ang mga estudyante Niya ay nanalig sa Kanya.
[2:12] Pagkatapos nito ay bumaba Siya patungong Capernaum, Siya at ang Kanyang ina, at ang Kanyang mga kapatid, kasama ang mga estudyante Niya. Pero nanatili sila roon ng ilang araw lamang.
[2:13] Nang papalapit na ang Paskua ng mga Judio, umakyat din si Jesus papuntang Jerusalem,
[2:14] at natagpuan Niya sa loob ng templo ang mga nagtitinda ng mga baka, at mga tupa, at mga kalapati, pati na ang mga tagapamalit ng pera na nakaupo.
[2:15] At pagkatapos Niyang gumawa ng latigong mula sa lubid, silang lahat ay pinagtabuyan Niya palabas ng templo, pati na ang mga tupa at ang mga baka, at tinapon Niya ang pera ng mga bankero, at tinaob Niya ang mga lamesa.
[2:16] At sinabi Niya sa mga nagtitinda ng mga kalapati, "Tanggalin niyo ang mga iyan mula sa lugar na ito. Huwag niyong gawing palengke ang tahanan ng Ama Ko."
[2:17] At naalala ng mga estudyante Niya na naisulat ito, "Ang pagmamahal sa tahanan Mo ang nagpa-apoy sa Akin."
[2:18] Kaya't sumagot ang mga Judio at sinabi nila sa Kanya, "Anung senyales ang maipapakita Mo sa amin na magbibigay karapatan sa Iyo para gawin Mo ang mga bagay na ito?"
[2:19] Sumagot si Jesus at sinabi Niya sa kanila, "Gibain niyo ang templong ito, at sa loob ng tatlong araw ay itatayo Ko ito."
[2:20] Kaya't sumagot ang mga Judio. "46 na taon ang pagpapatayo ng templong ito at itatayo mo lang ito sa loob ng tatlong araw?"
[2:21] Pero itong binabanggit Niya ay may kaugnayan sa templo ng Kanyang katawan.
[2:22] Kaya't nang Siya ay ibinangon mula sa mga patay, naalala ng mga estudyante Niya na sinabi Niya ito sa kanila at nanampalataya sila sa Biblia at sa salita na sinabi ni Jesus.
[2:23] Ngayon, habang Siya ay nasa Jerusalem, sa panahon ng Paskua, sa gitna ng Pista, marami ang nanampalataya sa Kanyang pangalan nang makita nila ang mga senyales na ginagawa Niya.
[2:24] Pero si Jesus mismo, hindi Niya ipinagkakatiwala ang Kanyang sarili sa kanila dahil nakikilala Niya ang lahat.
[2:25] at dahil hindi kailangan na mayroon pang magpatotoo tungkol sa tao, dahil Siya mismo, nalalaman Niya ang nasa kalooban ng tao.
[3:1] Ngayon, may isang taong mula sa mga Pariseo, ang pangalan niya ay Nicodemo - isang mataas na opisyal ng mga Judio.
[3:2] Siya ay nagpunta kay Jesus isang gabi at sinabi niya dito, "Guro, alam po namin na Kayo ay isang mangangaral na pumarito galing sa Diyos, dahil wala pong kayang gumawa ng mga senyales na ito na ginagawa Niyo, maliban sa ang Diyos ay kasama Niya."
[3:3] Sumagot si Jesus at sinabi sa kanya, "Totoong, totoo ang sasabihin Ko sa iyo, maliban sa maipanganak na muli ang sinuman, wala siyang kakayanang maranasan ang Kaharian ng Diyos."
[3:4] Sinabi sa Kanya ni Nicodemo, "Paano po kakayanin ng isang tao na maipanganak pa kung may edad na? Hindi niya kayang pumasok ng ikalawang beses sa loob ng sinapupunan ng nanay niya at maipanganak!"
[3:5] Sumagot si Jesus, "Totoong, totoo ang sinasabi Ko sa iyo, maliban sa ang isang tao ay ipanganak sa tubig at sa Espiritu, hindi niya kayang pumasok sa loob ng Kaharian ng Diyos.
[3:6] Ang ipinanganak mula sa laman ay laman, at ang ipinanganak mula sa Espiritu ay espiritu.
[3:7] Huwag kang magtaka na sinabi Ko sa iyo, na kailangan kayong ipanganak na muli.
[3:8] Umiihip ang hangin saan man nito gusto, at naririnig mo ang huni nito, pero di mo alam kung saan ito nanggagaling at saan ito papunta. Ganoon din ang bawat isa na ipinanganak mula sa Espiritu."
[3:9] Sumagot si Nicodemo at sinabi sa Kanya, "Sa anung paraan po pwedeng mangyari ang mga bagay na ito?"
[3:10] Sumagot si Jesus at sinabi sa kanya, "Ikaw itong mangangaral ng Israel at hindi mo nalalaman ang mga bagay na ito?"
[3:11] Totoong, totoo ang sinasabi Ko sa iyo na sinasabi namin ang alam namin, at nagpapatotoo kami sa mga nakita namin; pero ang patotoo namin ay hindi niyo tinatanggap.
[3:12] Kung nagsalita Ako sa inyo ng mga bagay na patungkol sa lupang ibabaw at hindi kayo makapaniwala, paano pa kayo maniniwala kung magbanggit Ako sa inyo ng mga bagay patungkol sa langit?
[3:13] At wala pang naka akyat papunta sa langit kung hindi sa Kanya na bumaba mula sa langit - ang Anak ng Tao na nasa loob ng langit.
[3:14] At kung paano itinaas ni Moises ang ahas sa gitna ng ilang, gayun din naman kailangan na itaas ang Anak ng Tao,
[3:15] para ang bawat isang nananalig sa Kanya ay hindi mapahamak kundi magkaroon ng walang hanggang Buhay.
[3:16] Dahil sa ganitong paraan minahal ng Diyos ang sanlibutan, na nagawa Niyang ibigay ang Kanyang kaisa-isang isinilang na Anak, para ang bawat isang nananalig sa Kanya ay hindi mapahamak, kundi magkaroon ng walang hanggang Buhay.
[3:17] Dahil hindi ipinadala ng Diyos ang Anak Niya sa mundo para hatulang maparusahan ang mundo, kundi para maligtas ang mundo sa pamamagitan Niya.
[3:18] Ang nananampalataya sa Kanya ay hindi na hinahatulang maparusahan, pero ang hindi nananampalataya ay hinatulan nang maparusahan dahil hindi siya nanampalataya sa pangalan ng kaisa-isang isinilang na Anak ng Diyos.
[3:19] At ang hatol ay ito: na ang Liwanag ay dumating sa mundo, pero minahal ng mga tao ang kadiliman imbes na ang kaliwanagan dahil ang kanilang mga gawa ay masama.
[3:20] Dahil bawat isa na gumagawa ng masama ay namumuhi sa liwanag at hindi siya lumalapit papunta sa liwanag para hindi mapulaan ang kanyang mga gawa.
[3:21] Pero ang namumuhay sa katotohanan ay lumalapit papunta sa liwanag para mahayag ang kanyang mga gawa, dahil ang mga ito ay nagawa sa tulong ng Diyos."
[3:22] Pagkatapos nito, nagpunta si Jesus at ang mga estudyante Niya sa loob ng lupain ng Judea, at doon Siya namalagi at naglublob kasama nila.
[3:23] At si Juan din ay naglulublob sa gitna ng Aenon malapit sa Salim, dahil ang tubig doon ay sagana. At nagpuntahan sila at nagpalublob,
[3:24] dahil hindi pa noon napiit sa loob ng bilangguan si Juan.
[3:25] Kaya't nagkaroon ng debate mula sa mga estudyante ni Juan kasama ang ilang mga Judio tungkol sa paghuhugas.
[3:26] At lumapit sila papunta kay Juan at sinabi sa kanya, "Rabbi, yung nakasama po niyo sa kabilang ibayo ng Jordan na inyong ipinatotoo - tignan niyo, Siya ay naglulublob at ang lahat po'y nagpupunta na sa Kanya!"
[3:27] Sumagot si Juan at sinabi niya, "Walang tao ang kayang tumanggap, wala ni isa, kung hindi ito ipagkaloob sa kanya mula sa langit.
[3:28] Kayo mismo ang makapagpapatunay sa akin na sinabi ko, 'Hindi ako ang Kristo, subalit ako'y ipinadala para mauna sa Kanya.'
[3:29] Siya ang lalaking ikinakasal na nagmamay-ari sa babaing ikinakasal. Pero ang kaibigan ng lalaking ikinakasal na naghihintay at nakikinig sa kanya ay masayang nagdiriwang dahil sa boses ng lalaking ikinakasal. Kaya't itong kasiyahan na nasa akin ay nakumpleto na.
[3:30] Kinakailangan Siyang lumago; at ako naman ay mawalan.
[3:31] Ang dumating mula sa itaas ay mataas sa lahat. Ang nanggaling sa lupa ay makalupa, at galing sa lupa ang sinasabi niya. Ang dumating mula sa langit ay mataas sa lahat.
[3:32] At ang nakita at narinig Niya, ito ang Kanyang ipinapatotoo, pero walang tumatanggap sa Kanyang testimoniya.
[3:33] Ang tumanggap sa Kanyang testimoniya ay nagpatunay na ang Diyos ay totoo.
[3:34] Dahil ang ipinadala ng Diyos ay nagsasalita ng mga salita ng Diyos, yamang walang sukat ang Diyos magbigay ng Espiritu.
[3:35] Minamahal ng Ama ang Anak at iniatang sa Kanyang kamay ang lahat ng bagay.
[3:36] Ang nananalig sa Anak ay may walang hanggang Buhay, ngunit ang hindi nananalig sa Anak ay di makakaranas ng Buhay. Bukod pa rito, ang galit ng Diyos ay nananatili sa kanya.
[4:1] Kaya't nang malaman ng Panginoon na nabalitaan ng mga Pariseo na gumagawa at naglulublob ng mas maraming estudyante si Jesus kaysa kay Juan,
[4:2] (bagamat hindi si Jesus mismo ang naglulublob kundi ang mga estudyante Niya.)
[4:3] umalis Siya sa Judea at nagpunta uli sa loob ng Galilee,
[4:4] pero dapat muna Siyang dumaan sa gitna ng Samaria.
[4:5] Kaya't Siya'y nakarating sa lungsod ng Samaria na kung tawagin ay Sicar, malapit sa lupain na ibinigay ni Jacob kay Jose na kanyang anak.
[4:6] At nandoon ang balon ni Jacob. Kaya naman, nang si Jesus ay mapagod mula sa paglalakbay, naupo Siya sa tabi ng balon. Magtatanghaliang tapat na nang oras na iyon.
[4:7] May dumating na isang babaing mula sa Samaria, para mag-igib ng tubig. Sinabi sa kanya ni Jesus, "Bigyan mo nga Ako ng maiinom."
[4:8] (Umalis kasi ang mga estudyante Niya papunta sa bayan para bumili ng pagkain.)
[4:9] Kaya naman sabi sa Kanya ng babaing Samaritano, "Paanong nangyari na Ikaw na isang Judio ay humihingi ng maiinom sa akin na isang babaing Samaritana?" (Hindi kasi nakikisalamuha ang mga Judio sa mga Samaritano.)
[4:10] Sumagot si Jesus at sinabi sa kanya, "Kung alam mo lang ang regalo ng Diyos at kung Sino ito na nagsasabi sa iyo, 'Bigyan mo nga Ako ng maiinom,' baka ikaw pa ang humingi sa Kanya at Siya pa ang magbigay sa iyo ng buháy na tubig."
[4:11] Sabi sa Kanya ng babae, "Panginoon, wala po Kayong pansalok at ang balon ay malalim. Kaya saan Niyo po kukunin iyang buháy na tubig?
[4:12] Hindi Kayo mas dakila kaysa sa ama naming si Jacob na nagbigay sa amin nitong balon at mismong uminom mula rito pati na ang mga anak niya, at ang mga alagang hayop niya!"
[4:13] Sumagot si Jesus at sinabi sa kanya, "Bawat isang umiinom galing sa tubig na ito ay muling mauuhaw,
[4:14] pero ang sinumang uminom galing sa tubig na ibibigay Ko sa kanya ay hinding-hindi na mauuhaw magpakailanman. Bukod pa rito, ang tubig na ibibigay Ko sa kanya ay magiging bukal ng tubig sa kanyang kalooban na sumisirit patungo sa walang hanggang Buhay."
[4:15] Sabi ng ginang sa Kanya, "Panginoon, ibigay Niyo po sa akin itong tubig na ito para di nako mauhaw ni pumunta pa rito para mag-igib!"
[4:16] Sinabi sa kanya ni Jesus, "Umuwi ka, tawagin mo ang asawa mo, at bumalik ka dito."
[4:17] Sumagot ang ginang at sinabi, "Wala po akong asawa," Sinabi sa kanya ni Jesus, "Magaling ang sinabi mong, 'Wala akong asawa,'
[4:18] dahil nagkaroon ka na ng limang asawa, at itong kinakasama mo ngayon ay hindi mo asawa. Totoo nga itong sinabi mo.
[4:19] Sinabi sa Kanya ng babae, "Panginoon, sa tingin ko po ay isa Kayong propeta!
[4:20] Ang mga ama namin ay sumamba sa gitna ng bundok na ito, pero kayo, sinasabi niyo na ang lugar kung saan nararapat sumamba ay sa loob ng Jerusalem.
[4:21] Sinabi sa kanya ni Jesus, "Maniwala ka sa Akin, Ginang, na parating na ang oras kung saan di na sa gitna ng bundok na ito ni sa loob ng Jerusalem kayo sasamba sa Ama.
[4:22] Kayo, sumasamba kayo sa di niyo kilala; kami, kilala namin ang sinasamba namin dahil ang kaligtasan ay galing sa mga Judio.
[4:23] Pero parating na ang oras, at ngayon na iyon, kung kailan ang mga totoong mananamba ay sasambahin ang Ama sa pamamagitan ng espiritu at katotohanan, dahil rin naghahanap ang Ama ng mga ganitong sasamba sa Kanya.
[4:24] Espiritu ang Diyos, at ang mga sumasamba sa Kanya ay dapat sumamba sa pamamagitan ng espiritu at katotohanan."
[4:25] Sinabi sa Kanya ng babae, "Alam ko na ang Mesias (na tinatawag na Kristo) ay parating. Kapag dumating na Siya, sasabihin Niya sa atin ang lahat ng bagay."
[4:26] Sinabi sa kanya ni Jesus, "Ako na Siya na nagsasalita sa iyo."
[4:27] At sa sandaling iyon ay dumating ang mga estudyante Niya at nagtaka sila na nakikipag-usap Siya sa ginang. Pero walang nagsabi, "Ano po ba ang hinahanap Niyo?" o, "Bakit po Kayo nakikipag-usap sa kanya?"
[4:28] Pagkatapos, iniwan ng ginang ang lalagyan niya ng tubig, at pumunta sa loob ng lungsod sabay sinabi sa mga tao,
[4:29] "Halikayo, kilalanin niyo ang tao na nagsabi sa akin lahat ng bagay na ginawa ko, gaano man karami! Ito na kaya ang Kristo?"
[4:30] Kaya't nagpunta sila sa labas ng lungsod at nagsilapit sa Kanya.
[4:31] Pero samantala, nakikiusap sa Kanya ang mga estudyante habang sinasabi, "Guro, kain na po!"
[4:32] Pero sinabi Niya sa kanila, "May pagkain Ako na makakain na hindi niyo alam."
[4:33] Kaya't nagsalita ang mga estudyante sa isa't isa, "Wala namang nagdala sa Kanya ng makakain?"
[4:34] Sinabi sa kanila ni Jesus, "Ang Aking pagkain ay ang gawin Ko ang kagustuhan ng nagpadala sa Akin at tapusin ang Kanyang trabaho."
[4:35] Di ba sinasabi niyo na, "May apat na buwan pa at darating na ang anihan." Sinasabi ko sa inyo, tumingin kayo sa malayo at pagmasdan ang mga bukid, dahil hinog na ang mga ito para sa anihan.
[4:36] At ang umaani ay tumatanggap ng gantimpala at nagtitipon ng bunga patungo sa walang hanggang Buhay, at para ang nagtatanim at ang umaani ay magkasamang magdiwang.
[4:37] Dahil dito ang isang kasabihang ito ay totoo na, 'Iba ang nagtatanim at iba naman ang gumagapas.'
[4:38] Pinadala Ko kayo para anihin ang hindi niyo pinagpaguran. Iba ang nagpagod at kayo ay nakisali sa pinaghirapan nila."
[4:39] At marami sa mga Samaritano mula sa lungsod na iyon ang nanampalataya sa Kanya dahil sa salita ng babaing nagpatotoo na, "Sinabi Niya sa akin lahat ng bagay na ginawa ko, gaano man karami!"
[4:40] Kaya nang maglapitan sa Kanya ang mga Samaritano, nakiusap silang manatili muna Siya kasama nila, at nanatili nga Siya roon ng dalawang araw.
[4:41] At mas marami pa ang nanampalataya dahil sa mga salita Niya,
[4:42] At bukod pa rito sinabi nila sa babae na, "Hindi lang kami naniniwala sa pamamagitan ng kuwento mo; dahil kami mismo ay nakarinig at alam na namin na ito na nga ang totoong Tagapagligtas ng buong mundo, ang Kristo.
[4:43] Pero pagkatapos ng dalawang araw ay umalis na Siya roon at nagpunta papasok ng Galilee.
[4:44] Dahil si Jesus mismo ay nagpatotoo na ang isang propeta ay walang karangalang tinatanggap sa loob ng kanyang sariling kinalakihang bayan.
[4:45] Kaya't nang dumating Siya sa loob ng Galilee, pinaunlakan Siya ng mga Galilenyo na nakakita sa lahat ng Kanyang ginawa sa Jerusalem sa kalagitnaan ng pista. Nagpunta rin kasi sila sa pista.
[4:46] Kaya't muling nagpunta si Jesus papasok sa Cana ng Galilee kung saan ginawa Niyang katas ng ubas ang tubig. At doo'y may isang opisyal ng palasyo na ang lalaking anak na nasa Capernaum ay may karamdaman.
[4:47] Nang marinig niya na si Jesus ay parating mula sa Judea papunta sa Galilee, nagpunta ito sa Kanya at nakiusap na Siya'y bumaba at pagalingin ang kanyang anak na lalake dahil sa malapit na itong mamatay.
[4:48] Kaya't sinabi ni Jesus sa kanya, "Kung hindi kayo makakita ng mga senyales at kamangha-manghang gawa, hinding-hindi talaga kayo mananampalataya."
[4:49] Sinabi sa Kanya ng opisyal, "Panginoon, bumaba na po Kayo bago pa mamatay ang anak ko!"
[4:50] Sinabi sa kanya ni Jesus, "Umuwi ka na. Buháy na ang anak mo." At nanalig ang taong ito sa salita na sinabi sa kanya ni Jesus at umalis.
[4:51] Pero habang pababa na siya, sinalubong siya ng mga alipin niya para ibalita at sabihing, "Buháy na po ang anak niyo!"
[4:52] Kaya't inalam niya mula sa kanila sa kung anung oras bumuti ang kalagayan nito, at sinabi nila sa kanya na, "Nawala po ang lagnat niya kahapon ng ala una."
[4:53] Kaya't natukoy ng ama na iyon nga ang oras kung kailan sinabi sa kanya ni Jesus na, "Buháy na ang anak mo." At nanampalataya siya at ang kanyang buong pamilya.
[4:54] Ito ang pangalawang ulit na senyales na ginawa ni Jesus pagkagaling mula sa Judea papunta ng Galilee.
[5:1] Pagkatapos ng mga ito ay mayroong pista ang mga Judio, at umakyat si Jesus sa Jerusalem.
[5:2] Ngayon, may isang paliguan sa loob ng Jerusalem malapit sa pasukan ng mga Tupa, na kung tawagin sa Hebreo ay Bethesda. Mayroon itong limang posteng may bubungan.
[5:3] Sa loob ng mga ito ay nakaratay ang napakaraming taong may kapansanan, mga bulag, mga pilay at mga lumpo na naghihintay sa paggalaw ng tubig,
[5:4] dahil may anghel na bumababa sa loob ng paliguan ayon sa tinakdang panahon at ginagalaw ang tubig; kaya naman, ang maunang lumusong matapos ang paggalaw ng tubig ay gumagaling sa anumang karamdamang taglay nito.
[5:5] At may isang tao doon na 38 taon nang may dinadalang karamdaman.
[5:6] Nang makita siya ni Jesus na nakaratay at nalaman na matagal na panahon na siyang nasa ganitong kalagayan, sinabi Niya rito, "Gusto mo bang gumaling?"
[5:7] Sinagot Siya ng may kapansanan, "Ginoo, wala po akong katulong na maglagay sa akin papunta sa gitna nitong paliguan, kapag ginalaw na po ang tubig. Pero papalapit pa lang ako ay may iba nang nauuna sa aking bumaba."
[5:8] Sinabi ni Jesus sa kanya, "Bumangon ka; buhatin mo ang banig mo at maglakad ka."
[5:9] At biglang gumaling itong mama; tapos ay binuhat ang banig niya at naglakad. Pero ang araw na iyon ay Araw ng Pamamahinga,
[5:10] kaya't sinabi ng mga Judio sa taong pinagaling, "Araw ng Pamamahinga ngayon di ba? Bawal kang magbitbit ng banig!"
[5:11] Sinagot niya sila, "Ang nagpagaling po sa akin, Siya ang nagsabi sa aking, 'Buhatin mo ang banig mo at maglakad ka.'
[5:12] Kaya't tinanong nila siya, "Sino ba ang tao na nagsabi sa iyo, 'Buhatin mo ang banig mo at maglakad ka?'
[5:13] Pero hindi nakilala ng pinagaling kung sino iyon, dahil mabilis na nakapuslit si Jesus sa gitna ng makapal na tao sa lugar na iyon.
[5:14] Pagkatapos nito, natagpuan siya ni Jesus sa loob ng templo at sinabi sa kanya, "Kita mo, magaling ka na. Tumigil ka na sa pagkakasala para wala nang mangyari pang mas masama sa iyo."
[5:15] Umalis ang lalaki at sinabi niya sa mga Judio na si Jesus ang Siyang nagpagaling sa kanya.
[5:16] At dahil dito, inuusig si Jesus ng mga Judio at naghahanap sila ng paraan na patayin Siya, dahil ginagawa Niya ang mga bagay na ito sa Araw ng Pamamahinga.
[5:17] Pero sumagot si Jesus sa kanila, "Ang Ama Ko ay kumikilos hanggang ngayon, kaya Ako rin ay kumikilos."
[5:18] Kaya naman, dahil dito lalong tumindi ang hangarin ng mga Judio na patayin Siya; dahil hindi lang Siya lumalabag sa Araw ng Pamamahinga, kundi ay tinatawag pa Niyang sariling Ama Niya ang Diyos - ginagawa Niyang kapantay ang sarili Niya sa Diyos.
[5:19] Kaya't sumagot si Jesus at sinabi sa kanila, "Totoong-totoo ang sinasabi Ko sa inyo, walang kayang gawin ang Anak na galing sa Kanyang sarili. Wala, maliban sa may makita Siyang ginagawa ang Ama, dahil anuman ang ginagawa Niya, ang mga ito ay parehas ding ginagawa ng Anak.
[5:20] Dahil mahal ng Ama ang Anak, at ipinapakita sa Kanya ang lahat ng Kanyang ginagawa, at higit pa sa mga ito ang ipapakita Niya sa Kanya na mga gawain para kayo ay mamangha.
[5:21] Dahil kung paano ang Ama ay nagbabangon at nagbibigay buhay sa mga patay, gayon din naman ang Anak ay nagbibigay-buhay sa sinumang maibigan Niya.
[5:22] Hindi na kasi humahatol kanino man ang Ama, kundi ay ipinagkatiwala na Niya ang lahat ng paghatol sa Anak,
[5:23] upang ang lahat ay igalang ang Anak kung paano nila ginagalang ang Ama. Ang hindi gumagalang sa Anak ay hindi gumagalang sa Ama na nagpadala sa Kanya.
[5:24] Totoong-totoo ang sinasabi Ko sa inyo na ang nakikinig sa salita Ko, at nananalig sa nagpadala sa Akin ay may walang hanggang Buhay, at hindi na siya haharap sa kahatulan kundi nakatawid na siya mula sa Kamatayan patungo sa Buhay.
[5:25] Totoong-totoo ang sinasabi Ko sa inyo na dumarating na ang oras at ngayon na iyon, na ang mga patay ay makakarinig ng boses ng Anak ng Diyos at ang mga nakinig ay mabubuhay.
[5:26] Dahil kung paano ang Ama ay may taglay na Buhay sa Kanyang sarili, gayon din naman ipinagkaloob Niya sa Anak na magtaglay ng Buhay sa Kanyang sarili,
[5:27] at ibinigay din sa Kanya ang kapangyarihang magbitaw ng hatol dahil Siya ang Anak ng Tao.
[5:28] Huwag kayong mamangha sa bagay na ito dahil darating ang oras kung saan lahat ng mga nasa loob ng mga libingan ay maririnig ang Kanyang boses
[5:29] at magsisilabasan - ang mga gumawa ng mabuti ay babangon patungo sa Buhay, at ang mga gumawa ng masama ay babangon patungo sa kaparusahan.
[5:30] Wala Akong kakayahang gumawa mula sa Aking sarili. Wala. Humahatol Ako ayon sa Aking naririnig, at ang paghatol Kong ito ay matuwid, dahil hindi Ko hangad na gawin ang siyang kagustuhan Ko, kundi ang kagustuhan ng Ama na nagpadala sa Akin.
[5:31] Kung Ako'y nagpapatotoo patungkol sa Aking sarili, ang testimonya Ko ay hindi totoo.
[5:32] May isa pa na nagpapatotoo patungkol sa Akin at alam ko na ang testimoniya na inilalahad niya patungkol sa Akin ay totoo.
[5:33] Nagpadala kayo ng mga mensahero kay Juan at inilahad niya ang katotohanan.
[5:34] Pero hindi sa tumatanggap Ako ng testimoniya galing sa tao, kundi sinasabi Ko ang mga bagay na ito para kayo ay maligtas.
[5:35] Siya itong nag-aapoy at nagliliwanag na lampara. At nagustuhan niyo sa maigsing panahon na magdiwang gamit ang kanyang liwanag.
[5:36] Pero may patotoo Ako na mas matindi pa kay Juan. Dahil ang mga gawain na ibinigay sa Akin ng Ama para tapusin, ang mga gawain na ginagawa Ko, ito ang mga nagpapatotoo patungkol sa Akin na ipinadala Ako ng Ama.
[5:37] At ang Ama na nagpadala sa Akin ang mismong nagpatotoo patungkol sa Akin. Hindi niyo pa narinig ang Kanyang boses ni minsan, o nakita ang Kanyang itsura,
[5:38] pero ang salita Niya ay hindi nananatili sa kalooban niyo, dahil hindi kayo nananalig sa Kanya na ipinadala Niya.
[5:39] Pag-aralan niyo ng maigi ang mga kasulatan sa Biblia, dahil sa palagay niyo sa pamamagitan nila ay mayroon kayong walang hanggang Buhay. Pero sila pa ang mga nagpapatotoo patungkol sa Akin,
[5:40] bukod pa diyan, wala kayong hangarin na lumapit sa Akin para magkaroon kayo ng Buhay.
[5:41] Hindi Ko tinatanggap ang karangalan na nanggagaling sa tao.
[5:42] Ngunit kilala Ko kayo, na wala sa inyong mga sarili ang pag-ibig ng Diyos.
[5:43] Naparito ako gamit ang pangalan ng Ama Ko pero hindi niyo Ako tinatanggap; kung may isang darating gamit ang kanyang sariling pangalan, siya ay tatanggapin niyo.
[5:44] Paano niyo kakayaning manampalataya, kung kayo'y tumatanggap ng parangal mula sa isa't isa, at hindi niyo sinisikap na makamit ang karangalan na nagmumula sa nag-iisang Diyos?
[5:45] Huwag niyong isipin na aakusahan Ko kayo sa harapan ng Ama. May isang nag-aakusa sa inyo, si Moises, kung saan kayo nagtiwala.
[5:46] Dahil kung nananalig kayo kay Moises, dapat sana ay nananalig rin kayo sa Akin, dahil patungkol sa Akin ang isinulat niya.
[5:47] Pero kung hindi kayo nananalig sa kanyang mga isinulat, paano kayo mananalig sa Aking mga salita?"
[6:1] Pagkatapos ng mga bagay na ito, nagpunta si Jesus sa kabilang ibayo ng karagatan ng Galilee (o Dagat ng Tiberias),
[6:2] at nagsusunuran sa Kanya ang napakaraming tao dahil nakikita nila ang Kanyang mga senyales na ginagawa Niya sa mga may sakit.
[6:3] At umakyat si Jesus papunta ng bundok at doon Siya naupo kasama ng mga estudyante Niya.
[6:4] Ngayon ay nalalapit na ang Pista ng Paskua ng mga Judio.
[6:5] Kaya't nang mapatingin si Jesus sa malayo at nakita na napakaraming tao ang papalapit sa Kanya, sinabi Niya sa harap ni Felipe, "Saan tayo bibili ng mga tinapay para makakain ang mga ito?"
[6:6] Pero sinabi Niya ito para lang subukin siya dahil alam na Niya ang dapat Niyang gawin.
[6:7] Sinagot Siya ni Felipe, "100,000 pisong halaga ng mga tinapay ay di kakasya sa kanila para ang bawat isa sa kanila ay makatanggap man lang ng isang kapiranggot!"
[6:8] Ang isa sa mga estudyante Niya, si Andres na kapatid ni Simon Pedro, ay sinabi sa Kanya,
[6:9] May isang binatilyo dito na may limang sebadang pandesal at dalawang maliliit na isda, pero paano pagkakasyahin ang mga ito para sa ganito karami?
[6:10] Pero sinabi ni Jesus, "Sikapin niyong paupuin ang mga tao." Ngayon, maraming damong nakapalibot sa lugar, kaya't naupo sila. Ang bilang ng mga kalalakihan ay aabot sa limang libo.
[6:11] Kaya't kinuha ni Jesus ang mga tinapay at pagkatapos magpasalamat, ipinamahagi sa mga estudyante, at ang mga estudyante sa mga nakaupo. Ganoon din ang ginawa sa mga isda, hangga't gusto nila.
[6:12] At nang mabusog na sila, sinabi Niya sa mga estudyante Niya, "Tipunin niyo ang mga pira-pirasong natira para walang masayang."
[6:13] Tinipon nga nila at nakapuno sila ng 12 bayong ng mga pinagpira-pirasong bahagi mula sa limang tinapay na sebada, na tira ng mga nakakain.
[6:14] Kaya't nang makita ng mga tao ang senyales na ginawa ni Jesus, ay sinabi nila, "Ito na ang totoong Propeta na pumarito sa daigdig."
[6:15] Kaya't nang malaman ni Jesus na balak nilang lumapit at pilitin Siyang kunin para gawin nila Siyang hari, mag-isa Siyang umalis muli papunta sa bundok.
[6:16] Pero sa pagsapit ng gabi, bumaba ang mga estudyante Niya papunta sa dagat.
[6:17] At pagkasakay sa loob ng bangka, sila'y naglayag sa kabilang ibayo ng dagat papuntang Capernaum. Pero naging madilim na at hindi pa nakabalik sa kanila si Jesus.
[6:18] At maligalig ang dagat dahil sa pag-ihip ng malakas na hangin.
[6:19] Kaya't nang makapagsagwan ng halos 4 ½ hanggang 5 ½  kilometro, nakita nila si Jesus na naglalakad sa ibabaw ng dagat at malapit nang dumating sa bangka; kaya't kinilabutan sila.
[6:20] Pero sinasabi Niya sa kanila, "Ako ito; huwag kayong matakot."
[6:21] Kaya't pumayag sila na tanggapin Siya sa loob ng bangka, at bigla na lang lumitaw ang bangka sa tapat ng lupain kung saan sila papunta.
[6:22] Sumunod na araw, nang makita ng mga tao na nakatayo sa kabilang pampang ng dagat na wala nang ibang maliit na bangka roon maliban sa isa na siyang sinakyan ng mga estudyante Niya, dahil hindi rin sumama si Jesus sa mga estudyante Niya sa loob ng maliit na bangka, kundi ay sila-sila lang na mga estudyante Niya ang umalis,
[6:23] (Pero may ibang nagdatingang maliliit na bangka mula sa Tiberias malapit sa lugar kung saan sila kumain ng tinapay matapos ipagpasalamat ng Panginoon.)
[6:24] Kaya't nang makita ng mga tao na wala na si Jesus doon pati ang mga estudyante Niya, sumakay na rin sila sa loob ng mga bangka at nagpunta sa Capernaum para hanapin si Jesus.
[6:25] At nang matagpuan Siya sa kabilang ibayo ng dagat, sinabi nila sa Kanya, "Guro, kailan pa po kayo dumating dito?"
[6:26] Sinagot sila ni Jesus at sinabi, "Totoong-totoo ang sinasabi ko sa inyo, hinahanap niyo Ako di dahil nakita niyo ang mga senyales, kundi dahil nakakain kayo mula sa mga tinapay at nabusog.
[6:27] Huwag kayong kumayod para sa pagkain na nasisira kundi para sa pagkain na tumatagal hanggang sa Buhay na walang hanggan na ibibigay sa inyo ng Anak ng Tao, dahil ang Amang Diyos ang nagtatak sa Kanya.
[6:28] Kaya't sinabi nila sa Kanya, "Ano naman po ang gagawin namin para magawa namin ang mga gawain ng Diyos?"
[6:29] Sumagot si Jesus at sinabi Niya sa kanila, "Ang gawain ng Diyos ay ito: na kayo ay manalig sa Kanya na ipinadala Niya."
[6:30] Kaya't sinabi nila sa Kanya, "Ano namang senyales ang gagawin Mo para makita namin at manalig kami sa Iyo? Ano ba ang ginagawa Mo?
[6:31] Ang aming mga ama ay kumain ng manna sa gitna ng ilang gaya ng naisulat, 'Ibinigay Niya sa kanila ang tinapay mula sa langit para kainin.'
[6:32] Kaya't sinabi ni Jesus sa kanila, "Totoong-totoo ang sinasabi Ko sa inyo, hindi si Moises ang nagbigay sa inyo ng tinapay na mula sa langit, kundi ang Ama Ko ang nagbibigay sa inyo ng totoong tinapay mula sa langit.
[6:33] Dahil ang tinapay ng Diyos ay ang bumaba mula sa langit at nagbibigay ng Buhay sa mundo."
[6:34] Kaya't sinabi nila sa Kanya, "Panginoon, lagi Niyo po sa aming ibigay ang tinapay na ito."
[6:35] At sinabi ni Jesus sa kanila, "Ako ang tinapay ng Buhay. Ang lumalapit sa Akin ay hinding-hindi magugutom, at ang nananalig sa Akin ay hinding-hindi kailanman mauuhaw.
[6:36] Pero sinabi Ko na sa inyo na nakita niyo rin Ako, pero di kayo nanalig.
[6:37] Lahat ng binibigay sa Akin ng Ama ay lalapit sa Akin, at ang lumalapit sa Akin ay hinding-hindi Ko itataboy palabas.
[6:38] Dahil bumaba Ako mula sa langit di para gawin ang Aking sariling kagustuhan, kundi ang kagustuhan ng nagpadala sa Akin.
[6:39] At ang kagustuhan ng Ama na nagpadala sa Akin ay ito: na hindi Ko mapahamak ang alinman sa lahat ng ibinigay Niya sa Akin, sa halip ay ibabangon Ko siya pagdating ng huling araw.
[6:40] Ito pa ang kagustuhan ng nagpadala sa Akin: na ang lahat ng tumitingin sa Anak, at nananalig sa Kanya ay magkaroon ng walang hanggang Buhay, at ibabangon Ko siya sa huling araw."
[6:41] Kaya't nagbulung-bulungan ang mga Judio patungkol sa Kanya dahil sinabi Niya, "Ako ang tinapay na bumaba mula sa langit."
[6:42] Sinasabi pa nila, "Hindi ba ito yung Jesus na lalaking anak ni Jose, na ang ama at ang ina ay kilala natin? Kaya't paano Niya sasabihin na, 'Bumaba Ako mula sa langit?'"
[6:43] Kaya't sumagot si Jesus at sinabi Niya sa kanila."Huwag na kayong magbulung-bulungan sa isa't isa.
[6:44] Walang kayang lumapit sa Akin kung di siya akayin ng Ama na nagpadala sa Akin, at ibabangon Ko siya sa huling araw.
[6:45] Nakasulat sa loob ng mga Propeta: 'At lahat sila ay tuturuan ng Diyos.' Kaya't lahat ng nakapakinig mula sa Ama at natuto ay lumalapit sa Akin.
[6:46] Di dahil mayroon nang nakakita sa Ama; sa halip, ang nagmula sa Diyos - Siya ang nakakita sa Ama.
[6:47] Totoong-totoo ang sinasabi Ko sa inyo, ang nananalig sa Akin ay may Buhay na walang hanggan.
[6:48] Ako ang tinapay ng Buhay.
[6:49] Ang mga ama niyo ay kumain ng manna sa gitna ng ilang at namatay.
[6:50] Ang tinapay na bumaba mula sa langit ay ito, na pwedeng kumain mula rito ang sinuman at hindi na mamatay.
[6:51] Ako ang tinapay na buháy na bumaba mula sa langit. Kung sinuman ang kumain mula sa tinapay na ito, mabubuhay siya magpakailanman. At ang tinapay din na ibibigay Ko ay ang laman Ko, na siya Kong ibibigay para sa Buhay ng mundo.
[6:52] Kaya't ang mga Judio ay nagtalu-talo sa isa't isa habang sinasabi, "Paano Niya kakayaning ibigay sa atin ang laman Niya para makain?"
[6:53] Kaya't sinabi sa kanila ni Jesus, "Totoong-totoo ang sinasabi Ko sa inyo, maliban sa kainin niyo ang laman ng Anak ng Tao at inumin niyo ang dugo Niya, wala kayong Buhay sa inyong mga sarili.
[6:54] Ang kumakain ng laman Ko at umiinom ng dugo Ko ay may Buhay na walang hanggan, at ibabangon Ko siya sa huling araw.
[6:55] Dahil ang laman Ko ay tunay na pagkain at ang dugo Ko ay tunay na inumin.
[6:56] Ang kumakain ng Aking laman at umiinom ng aking dugo ay nananatili sa Akin at Ako naman sa kanya.
[6:57] Kung paanong pinadala Ako ng Amang buháy, at Ako'y nabubuhay dahil sa Ama: gayun din ang kumakain sa Akin, siya rin ay mabubuhay dahil sa Akin.
[6:58] Ito ang tinapay na bumaba mula sa langit. Hindi katulad sa kinain na manna ng inyong mga ninuno at sila ay nangamatay. Ang kumakain ng tinapay na ito ay mabubuhay magpakailanman."
[6:59] Sinabi Niya ang mga ito sa loob ng simbahan habang nagtuturo sa Capernaum.
[6:60] Kaya't marami sa Kanyang mga estudyante, matapos mapakinggan ito, ay nagsabing, "Ang hirap naman ng katuruan na ito! Sino ang kayang makapakinig nito?"
[6:61] Pero nang malaman ni Jesus sa Kanyang kalooban na nagbubulong-bulungan patungkol dito ang mga estudyante Niya, sinabi Niya sa kanila, "Natisod ba kayo nito?
[6:62] Paano ngayon kung makita niyo ang Anak ng Tao na bumalik kung nasaan Siya noong una?
[6:63] Ang Espiritu ang Siyang bumubuhay; walang pakinabang ang laman. Wala. Ang mga salita na sinasabi Ko sa inyo: ito ay Espiritu at ito ay Buhay,
[6:64] pero may mga ilan sa inyo na hindi nananalig." Kilala kasi ni Jesus sa simula pa lang kung sino sa kanila ang hindi nananalig at kung sino ang magiging traydor sa Kanya.
[6:65] Sinabi pa Niya, "Dahil dito ay sinabi Ko sa inyo na walang kayang lumapit sa Akin kung hindi ito ipagkaloob sa kanya mula sa Ama Ko."
[6:66] Magmula noon marami sa mga estudyante Niya ang umalis pabalik at di na lumakad kasama Niya.
[6:67] Kaya't sinabi ni Jesus sa labindalawa, "Hindi niyo rin bang gustong umalis?"
[6:68] Kaya't sinagot Siya ni Simon Pedro, "Panginoon, kanino pa po kami pupunta? Nasa Inyo ang mga salita ng Buhay na walang hanggan?
[6:69] Kumbinsido na rin kami at nalaman na namin na Kayo po ang Kristo, ang Anak ng Diyos na buháy."
[6:70] Sinagot sila ni Jesus, "Hindi ba't pinili Ko kayong labindalawa? Pero ang isa sa inyo ay ang Diyablo."
[6:71] Pero ang Kanyang tinutukoy ay si Judas Iscariote na anak ni Simon na isa sa labindalawa, dahil ang isang ito ay malapit na Siyang ipagkanulo.
[7:1] At pagkatapos ng mga bagay na ito, namuhay na si Jesus sa loob ng Galilee dahil di Niya gustong dumaan pa sa loob ng Judea. Pinagpaplanuhan na kasi Siyang patayin ng mga Judio.
[7:2] Pero nang papalapit na ang Pista ng Tolda ng mga Judio,
[7:3] sinabi naman sa Kanya ng mga kapatid Niya, "Umalis ka na rito at pumunta sa loob ng Judea para makita rin ng mga estudyante Mo ang mga gawain na ginagawa Mo,
[7:4] dahil walang ginagawang palihim ang sinumang naghahangad na maging sikat ang sarili. Kung ginagawa Mo ang mga bagay na ito, ipakita Mo ang sarili Mo sa mundo."
[7:5] Maging ang mga kapatid Niya ay hindi nananalig sa Kanya.
[7:6] Kaya't sinabi sa kanila ni Jesus, "Hindi pa dumating ang oras na para sa Akin, pero laging nakahanda ang oras para sa inyo.
[7:7] Hindi kayang magalit ng mundo sa inyo, pero galit ito sa Akin dahil nagpapatotoo Ako patungkol dito, na masasama ang mga gawain nito.
[7:8] Kayo, umakyat kayo papunta sa Pistang ito. Hindi pa Ako aakyat papunta sa Pistang ito dahil hindi pa dumating ang tamang panahon para sa Akin."
[7:9] Pero matapos sabihin sa kanila ang mga ito, nanatili pa Siya sa loob ng Galilee.
[7:10] Pero pagka akyat ng mga kapatid Niya, umakyat na rin Siya papunta sa Pista, hindi hayagan, kundi palihim.
[7:11] Ngayon naman, ang mga Judio ay hinahanap Siya habang nagaganap ang Pista at sinasabi nila, "Nasaan na Siya?"
[7:12] At maraming lihim na pagtatalo-talo patungkol sa Kanya ang nangyayari sa gitna ng mga nagkatipong tao. Ang ilan ay nagsasabi na, "Mabuti Siya." Pero ang iba naman ay nagsabi, "Hindi, sa halip ay nililinlang Niya ang mga tao!"
[7:13] Sa kabila nito ay walang hayagang nagsasalita patungkol sa Kanya dahil sa takot sa mga Judio.
[7:14] Pero ngayon, nang kalagitnaan na ng Pista, ay umakyat na si Jesus papasok sa templo at nagturo.
[7:15] At namamangha ang mga Judio habang sinasabing, "Sa anung paraan nito naunawaan ang mga kasulatan kung hindi naman Siya nakapag-aral?"
[7:16] Sinagot sila ni Jesus at sinabing, "Ang Aking katuruan ay hindi sa Akin, kundi sa Kanya na nagpadala sa Akin.
[7:17] Kung sinuman ay gustong gawin ang Kanyang kalooban, malalaman niya ang patungkol sa katuruan kung ito ay mula sa Diyos o kung Ako lamang ay nagsasalita mula sa Aking sarili.
[7:18] Ang nagsasalita galing sa kanyang sarili ay naghahangad ng pansariling karangalan, pero ang naghahangad ng karangalan ng nagpadala sa kanya, siya ay totoo; at walang mali sa kanya.
[7:19] Diba't ibinigay ni Moises sa inyo ang Batas? Pero wala ni isa sa inyong tumutupad sa Batas. Bakit niyo Ako gustong patayin?"
[7:20] Sumagot ang mga tao at sinabi, "Mayroon Kang demonyo. Sino ang gustong pumatay sa Iyo?"
[7:21] Sumagot si Jesus at sinabi sa kanila, "Gumawa Ako ng isang himala at kayong lahat ay namangha.
[7:22] Ibinigay sa inyo ang pagtutuli sa pamamagitan ng Moises na ito," (di talaga galing ito kay Moises kundi galing sa mga sinaunang ama), "Ngayon, nagtutuli kayo ng tao sa araw ng Pamamahinga.
[7:23] Kung tumatanggap ng pagtutuli ang isang tao sa araw ng Pamamahinga para hindi malabag ang Batas ni Moises, galit ba kayo sa Akin dahil pinagaling Ko ng lubusan ang isang tao sa araw ng Pamamahinga?
[7:24] Huwag kayong humusga ng ayon lang sa nakikita, kundi humusga kayo ayon sa makatuwirang paghatol."
[7:25] Kaya't ilan sa mga taga Jerusalem ay nagsabi, "Hindi ba't ito yung gusto nilang patayin?
[7:26] Pero tignan niyo, malaya pa rin Siyang nakakapagsalita at wala silang sinasabing anuman sa Kanya! Totoo bang alam na ng mga namumuno na ito na talaga ang Kristo?
[7:27] Pero alam naman natin kung saan nagmula itong taong ito; at kapag dumating na ang Kristo, walang nakakaalam kung saan Siya nagmula."
[7:28] Kaya't sumigaw si Jesus habang nagtuturo sa loob ng templo at sinabing, "At talaga bang kilala niyo Ako, at alam niyo kung saan Ako nanggaling? Sa kabilang banda, hindi ako pumarito dahil sa Aking sarili, sa halip, totoo Siya na nagpadala sa Akin na hindi niyo naman kilala,
[7:29] pero kilala Ko Siya dahil sa Kanya Ako nanggaling at Siya ang nagpadala sa Akin."
[7:30] Kaya't naghanap sila ng paraan para hulihin Siya, pero walang umaresto sa Kanya dahil hindi pa dumating ang oras Niya.
[7:31] Gayun pa man, maraming mula sa mga nagkatipong tao ang nanalig sa Kanya. Sinabi pa nila na, "Kapag dumating kaya ang Kristo, makakagawa ba Siya ng mas marami pang mga senyales kaysa sa mga ito na ginawa Niya?"
[7:32] Narinig ng mga Pariseo na pinag-uusapan ng mga tao ang mga bagay na ito patungkol sa Kanya, kaya nagpadala ang mga Pariseo at ang mga pangulong pari ng mga gwardia para hulihin Siya.
[7:33] Kaya naman sinabi sa kanila ni Jesus, "Sandaling panahon na lamang niyo Ako makakasama at aalis na Ako papunta sa nagpadala sa Akin.
[7:34] Hahanapin niyo Ako, pero hindi niyo Ako matatagpuan; at hindi niyo kakayaning pumunta sa lugar kung saan Ako nandoon."
[7:35] Kaya naman nagtanungan ang mga Judio sa isa't isa, "Saan naman Niya balak pumunta para hindi natin Siya matagpuan? Hindi kaya Niya balak umalis papunta sa mga kababayan nating nagkalat sa lupain ng mga Griego at magturo sa mga Griego?
[7:36] Anung ibig Niyang sabihin sa salitang ito na sinabi Niya, 'Hahanapin niyo Ako, pero hindi niyo Ako matatagpuan,' at 'hindi niyo kakayaning pumunta sa lugar kung saan Ako nandoon?'"
[7:37] Ngayon, pagdating ng pinakahuling araw, ang pinakamahalaga sa Pista, tumayo si Jesus at sumigaw habang sinasabing, "Kung sinuman ang nauuhaw, lumapit siya sa Akin at uminom!
[7:38] Ang nananalig sa Akin ayon sa sinabi sa Biblia, mula sa kaibuturan niya ay dadaloy ang mga ilog ng buháy na tubig."
[7:39] Pero ito ay sinabi Niya patungkol sa Espiritu na malapit nang tanggapin ng mga nananalig sa Kanya. Wala pa kasi rito ang Banal na Espiritu, dahil si Jesus ay hindi pa naparangalan.
[7:40] Kaya't nang marinig ng karamihan sa mga taong nagkatipon ang salitang ito ay sinabi nila, "Ito na ang tunay na Propeta."
[7:41] Ang iba naman sa kanila ay nagsabi, "Ito na ang Kristo." Pero may iba na nagsasabing, "Hindi kasi lilitaw mula sa Galilee ang Kristo.
[7:42] Hindi ba't binanggit sa Biblia na ang Kristo ay darating mula sa binhi ni David at mula sa bayan ng Bethlehem kung saan nanggaling si David?"
[7:43] Kaya't nagkaroon ng dibisyon sa kalagitnaan ng mga taong nagkatipon nang dahil sa Kanya.
[7:44] Pero may mga ilan sa kanila ang gusto na Siyang hulihin pero wala ni isang umaresto sa Kanya.
[7:45] Kaya't umalis ang mga gwardia papunta sa mga pangulong pari at mga Pariseo at tinanong sila ng mga ito, "Anung dahilan bakit hindi niyo Siya hinuli?"
[7:46] Sumagot ang mga gwardia, "Wala pa kasing taong nakapagsalita gaya ng taong ito."
[7:47] Kaya't sinagot sila ng mga Pariseo, "Hindi. Kayo rin ay naloko!
[7:48] Walang mula sa mga matataas na pinuno o mula sa mga Pariseo ang naniniwala sa Kanya.
[7:49] Sa halip, ang mga taong ito na walang alam sa Batas ay nasa ilalaim ng sumpa."
[7:50] Nagsalita sa kanila si Nicodemus, (ito ang pumunta sa Kanya sa gitna ng gabi na isa sa kanila),
[7:51] "Ang ating Batas ay hindi humahatol sa tao maliban sa mapakinggan muna nito galing sa kanya at maunawaan ang ginagawa niya."
[7:52] Sumagot sila at sinabi nila sa kanya, "Taga Galilee ka rin ba o hindi? Magsuri ka at matutuklasan mo na walang propeta na lumitaw mula sa Galilee."
[7:53] At bawat isa ay umuwi papunta sa kanyang tahanan.
[8:1] Ngayon, si Jesus ay umalis papunta sa Bundok ng mga Olibo.
[8:2] Pero kinaumagahan ay muli Siyang pumunta sa loob ng templo, at lahat ng tao ay lumapit sa Kanya, at nang makaupo ay tinuruan Niya sila.
[8:3] At ang mga dalubhasa sa Biblia at ang mga Pariseo ay nagdala sa Kanya ng isang babaing nahuli sa akto ng pakikiapid at pinatayo nila ito sa gitna.
[8:4] Sinabi nila sa Kanya, "Guro, ang babaing ito ay nahuli sa akto ng pakikiapid.
[8:5] Ngayon, ayon sa Batas, inutos sa atin ni Moises na batuhin ang mga katulad niya. Kayo, ano naman ang masasabi Niyo?"
[8:6] Pero sinabi nila ito na panghamon sa Kanya, para magkaroon sila ng kasong ihahabla laban sa Kanya. Pero yumuko si Jesus at nagsulat sa ibabaw ng lupa gamit ang daliri na para bang walang naririnig.
[8:7] At nang di sila huminto ng katatanong sa Kanya ay tumayo Siya sabay sinabi sa harapan nila, "Ang walang kasalanan sa inyo ang unang maghagis ng bato papunta sa kanya."
[8:8] At muli Siyang yumuko para magsulat sa ibabaw ng lupa.
[8:9] At ang mga nakarinig nito, at naudyukan ng konsensya ay isa-isang umalis simula sa pinakamatanda hanggang sa kahuli-hulihan. At si Jesus lang ang naiwan at ang babae na nakatayo sa gitna.
[8:10] Pero tumayo si Jesus at nang makitang wala nang ibang nandoon maliban sa babae ay sinabi Niya rito, "Babae, nasaan na ang mga taga-usig mo? Wala bang nagparusa sa iyo?"
[8:11] At sinabi niya, "Wala po, Panginoon." At sinabi ni Jesus sa kanya, "Hindi rin kita parurusahan. Umuwi ka na at huwag ka nang magkasala."
[8:12] Kaya't nang magsalita uli si Jesus sa kanila ay sinabi Niya, "Ako ang liwanag ng mundo. Ang sumusunod sa Akin ay hinding-hindi lalakad sa gitna ng kadiliman, sa halip ay magkakaroon siya ng liwanag ng Buhay."
[8:13] Kaya't sinabi sa Kanya ng mga Pariseo, "Nagpapatotoo Ka patungkol sa Iyong sarili. Walang katotohanan ang patotoo Mo!"
[8:14] Sumagot si Jesus at sinabi sa kanila, "Kahit pa nagpapatotoo Ako patungkol sa Aking sarili, ang patotoo Ko ay tapat dahil alam Ko kung saan Ako nanggaling at kung saan Ako papunta. Pero wala kayong alam kung saan Ako nanggaling at kung saan Ako papunta.
[8:15] Humuhusga kayo batay sa laman; hindi Ko hinuhusgahan ang sinuman.
[8:16] At kung Ako man ay humusga, ang Aking hatol ay tapat dahil hindi Ako nag-iisa, sa halip Ako ay kasama ng Ama na nagpadala sa Akin.
[8:17] At nakasulat rin sa loob ng sarili niyong Batas na ang patotoo ng dalawang tao ay tapat.
[8:18] Ako ang nagpapatotoo patungkol sa sarili Ko, at ang Ama na nagpadala sa Akin ay nagpapatotoo rin patungkol sa Akin."
[8:19] Kaya't sinabi nila sa Kanya, "Nasaan ba ang Ama Mo?" Sumagot si Jesus, "Hindi niyo Ako kilala ni ang Ama Ko. Kung kilala niyo Ako, nakilala niyo na rin sana ang Ama Ko."
[8:20] Sinabi ni Jesus ang mga salitang ito sa loob ng kabang-yaman habang nagtuturo sa loob ng templo. Pero walang humuli sa Kanya dahil hindi pa dumating ang oras Niya.
[8:21] Tapos ay sinabi uli ni Jesus sa kanila, "Paalis na Ako at hahanapin niyo Ako, pero kayo ay mamamatay dahil sa inyong kasalanan. Hindi niyo kayang pumunta kung saan Ako papunta."
[8:22] Kaya't sinabi ng mga Judio, "Magpapakamatay ba Siya, kaya Niya sinabing, 'Hindi niyo kayang pumunta kung saan Ako papunta'?"
[8:23] Sinabi pa Niya sa kanila, "Kayo ay nanggaling sa kailaliman; Ako ay nanggaling sa kaitaasan. Nanggaling kayo sa mundong ito; Ako ay hindi nanggaling sa mundong ito.
[8:24] Kaya sinasabi Ko sa inyo na kayo ay mamamatay dahil sa mga kasalanan niyo; dahil kung hindi kayo naniniwala kung sino Ako, kayo ay mamamatay dahil sa inyong mga kasalanan."
[8:25] Kaya't sinabi nila sa Kanya, "Sino Ka ba?" At sinabi sa kanila ni Jesus, "Kung ano pa rin ang sinabi Ko sa inyo nung una.
[8:26] Marami Akong bagay na pwedeng sabihin at iakusa tungkol sa inyo, pero ang nagpadala sa Akin ay tapat. At Ako, ang mga bagay na narinig Ko mula sa Kanya, ito ang mga sinasabi Ko sa mundo."
[8:27] Hindi nila naintindihan na ang Ama ang binabanggit Niya sa kanila.
[8:28] Kaya't sinabi sa kanila ni Jesus, "Kapag itinaas niyo ang Anak ng Tao, saka niyo mauunawaan kung sino Ako, at wala Akong ginagawa na galing sa Aking sarili. Sa halip, ayon lang sa itinuro sa Akin ng Ama Ko ay sinasabi Ko ang mga ito.
[8:29] at ang nagpadala sa Akin ay kasama Ko. Hindi Ako iniwang mag-isa ng Ama, dahil lagi Kong ginagawa ang mga bagay na gusto Niya."
[8:30] Habang sinasabi Niya ang mga bagay na ito, marami ang naniwala sa Kanya.
[8:31] Kaya't sinabi ni Jesus sa harapan ng mga Judiong nanalig sa Kanya, "Kung manatili kayo sa Aking salita, tunay nga na mga estudyante Ko kayo,
[8:32] at malalaman Niyo ang katotohanan, at ang katotohanan ang magpapalaya sa inyo."
[8:33] Sinagot nila Siya, "Kami ay binhi ni Abraham at kailanman ay di kami naging alipin ninuman. Paano Mo sasabihing, 'Kayo ay magiging malaya'?"
[8:34] Sinagot sila ni Jesus, “Totoong-totoo ang sinasabi Ko sa inyo na bawat isang gumagawa ng kasalanan ay alipin ng kasalanan.
[8:35] Ngayon, ang alipin ay hindi nananatili sa loob ng pamilya sa habang panahon. Ang lalaking anak ay nananatili sa habang panahon.
[8:36] Kaya't kung ang Anak ang magpalaya sa inyo, tunay kayong magiging malaya.
[8:37] Alam Ko na kayo ay binhi ni Abraham, pero sinisikap niyo Akong patayin, dahil ang Aking salita ay walang puwang sa kalooban niyo.
[8:38] Sinasabi Ko ang Aking nakita mula sa Ama Ko, at ginagawa niyo naman ang nakita niyo mula sa ama niyo."
[8:39] Sumagot sila at sinabi sa Kanya, "Ang ama namin ay si Abraham." Sinabi sa kanila ni Jesus, "Kung mga anak kayo ni Abraham, ginagawa niyo sana ang mga gawain ni Abraham.
[8:40] Pero ngayon, ay sinisikap niyo Akong patayin, isang tao na nagsabi sa inyo ng totoo na nadinig Ko mula sa Diyos. Hindi ganyan ang ginawa ni Abraham.
[8:41] Ginagawa niyo ang mga gawain ng ama niyo." Kaya't sinabi nila sa Kanya, "Hindi kami mga anak sa labas. Iisa ang itinuturing naming ama -ang Diyos."
[8:42] Kaya't sinabi sa kanila ni Jesus, "Kung ang ama niyo ay ang Diyos, Ako sana ay minamahal niyo dahil Ako ay nanggaling at pumarito mula sa Diyos. Hindi rin Ako dumating para sa sarili Ko; sa halip, Siya ang nagpadala sa Akin.
[8:43] Bakit hindi niyo maintindihan ang paraan ng Aking pagsasalita? Dahil hindi niyo kayang pakinggan ang Aking salita.
[8:44] Kayo ay mula sa ama niyo, ang Diyablo, at ang masamang hangarin ng ama niyo ang gusto niyong gawin. Siya ay mamamatay-tao noong una pa man at hindi siya naninidigan sa katotohanan dahil walang katotohanan sa kanya. Kapag nagsabi siya ng kasinungalingan, nagsasalita siya mula sa kanyang sarili dahil siya'y sinungaling at siyang ama nito.
[8:45] At dahil nagsasabi Ako ng totoo, hindi niyo Ko pinaniniwalaan.
[8:46] Sino sa inyo ang magtutuwid sa Akin patungkol sa kasalanan? At kung nagsasabi Ako ng totoo, ano ang dahilan bakit hindi niyo Ko pinaniniwalaan?
[8:47] Siya na nanggaling sa Diyos ay nakikinig sa tinig ng Diyos. Ito ang dahilan bakit hindi kayo nakikinig - dahil hindi kayo nanggaling sa Diyos."
[8:48] Kaya't sumagot ang mga Judio at sinabi nila sa Kanya, "Hindi ba tama na sabihin naming ikaw ay isang Samaritano at nasa kamay ng demonyo?"
[8:49] Sumagot si Jesus, "Wala Akong demonyo, sa halip ay pinararangalan Ko ang Ama Ko at wala kayong respeto sa Akin.
[8:50] At hindi Ko hanap ang karangalan Ko; may Isang naghahanap at humahatol.
[8:51] Totoong-totoo ang sinasabi Ko sa inyo, sinuman ang sumunod sa Aking salita; hinding-hindi niya kailanman mararanasan ang Kamatayan."
[8:52] Kaya't sinabi sa Kanya ng mga Judio, "Ngayon, alam na namin na hawak Ka ng demonyo. Namatay si Abraham at ang mga propeta, pero sinasabi Mo na kung sinuman ang tumutupad sa Iyong salita ay hinding-hindi kailanman makakatikim ng kamatayan?
[8:53] Hindi Ka mas dakila kaysa sa ama naming si Abraham na patay na, pati ang mga propetang patay na! Sino Ka ba sa akala mo?"
[8:54] Sumagot si Jesus, "Wala Akong karangalan kung pinararangalan Ko ang Aking sarili. Ang Ama Ko ang Siyang nagpaparangal sa Akin, na sinasabi niyong Siya ay Diyos niyo.
[8:55] At hindi niyo Siya kilala, pero kilala Ko Siya at kung sasabihin Ko na hindi Ko Siya kilala, magiging sinungaling Akong tulad niyo. Pero kilala Ko Siya, at tinutupad Ko ang salita Niya.
[8:56] Si Abraham na ama niyo ay nagdiwang nang makita niya ang pagdating ng araw Ko; nakita niya rin ito at siya'y nagalak."
[8:57] Kaya't sinabi ng mga Judio sa Kanya, "Wala ka pang singkuwenta anyos at nakita Mo na si Abraham?"
[8:58] Sinabi sa kanila ni Jesus, "Totoong-totoo ang sinasabi Ko sa inyo; bago pa dumating si Abraham ay Ako na."
[8:59] Kaya't namulot sila ng mga batong ihahagis nila sa Kanya, pero si Jesus ay nakapagtago at umalis palabas ng templo habang naglalakad sa kalagitnaan nila at sa ganitong paraan Siya naka alis.
[9:1] At habang naglalakad ay nakita Niya ang isang tao na bulag simula pa nang ipinanganak ito.
[9:2] At tinanong siya ng mga estudyante Niya na nagsabing, "Guro, sino po ang nagkasala, siya o ang mga magulang niya kaya ipinanganak siyang bulag?"
[9:3] Sumagot si Jesus, "Hindi siya nagkasala o ang mga magulang niya, sa halip, nangyari ito para maipakita sa lahat ang pagkilos ng Diyos sa kanya.
[9:4] Kailangan Kong gawin ang trabaho ng nagpadala sa Akin habang araw pa. Dumarating ang gabi kung kailan wala nang pwedeng magtrabaho.
[9:5] Hangga't Ako ay nasa daigdig, Ako ang liwanag ng daigdig."
[9:6] Pagkasabi Niya ng mga bagay na ito ay dumura Siya sa lupa, tapos ay gumawa Siya ng putik mula sa laway, at ipinahid Niya ang putik sa ibabaw ng mga mata ng bulag,
[9:7] saka sinabi sa kanya, "Lumakad ka at maghugas ka sa gitna ng paliguan ng Siloam (na ibig sabihin ay "pinadala"). Kaya't umalis siya, saka naghugas, at umuwi siya na nakakakita.
[9:8] Kaya't ang mga kapit-bahay at ang mga nakakita noon sa kanya na siya ay bulag ay nagsabing, "Hindi ba ito iyung nakaupo at namamalimos?"
[9:9] May ilan na nagsasabing, "Siya nga!" Pero ang iba naman, "Kamukha lang niya iyon." Pero siya ay nagsabing, "Ako iyon!"
[9:10] Kaya't sinabi nila sa kanya, "Paano nabuksan ang iyong mga mata?"
[9:11] Sumagot siya at sinabing, "May isang tao na nagngangalang Jesus na gumawa ng putik at ipinahid Niya sa aking mga mata, at sinabi Niya sa akin, 'Pumunta ka sa paliguan ng Siloam, at maghugas ka.' Pumunta nga ako at pagkahugas ay nakakita na ako!"
[9:12] Kaya't tinanong nila siya, "Nasaan na Siya?" Sinabi niya, "Hindi ko po alam."
[9:13] Dinala nila siya na dating bulag papunta sa mga Pariseo.
[9:14] At ito ay Araw ng Pamamahinga nang ginawa ni Jesus ang putik at binuksan ang kanyang mga mata.
[9:15] At muli rin siyang tinanong ng mga Pariseo kung papaano siya nakakita, at sinabi niya sa kanila, "Naglagay Siya ng putik sa ibabaw ng mga mata ko tapos ay naghugas ako, at ako'y nakakakita na."
[9:16] Kaya't sinabi ng ilan sa mga Pariseo, "Ang taong ito ay hindi galing sa Diyos dahil hindi Niya tinutupad ang Araw ng Pamamahinga." Sabi ng iba, "Paano makagagawa ng ganitong klaseng mga senyales ang isang taong makasalanan?" At nagkaroon ng pagkakabaha-bahagi sa pagitan nila.
[9:17] Sinabi nila uli sa bulag, "Anung masasabi mo tungkol sa Kanya dahil binuksan Niya ang iyong mga mata?" At sinabi niyang, "Isa Siyang propeta."
[9:18] Pero hindi naniwala ang mga Judio patungkol sa kanya na dati siyang bulag at nakakakita na siya, hanggang sa ipatawag nila ang mga magulang ng lalaking tumanggap ng kagalingan.
[9:19] At tinanong nila ang mga ito na nagsabing, "Siya ba ang anak niyo, na sinasabi niyong ipinanganak na bulag? Pero paano siya ngayon nakakakita?"
[9:20] Sinagot sila ng kanyang mga magulang at sinabi, "Alam namin na siya po ang aming anak at siya nga ay ipinanganak na bulag.
[9:21] Pero hindi po namin alam kung paano siya ngayon nakakakita, o kung sino ang nagbukas ng kanyang mga mata. Wala po kaming alam. Siya po ay nasa tamang gulang na. Tanungin niyo na lang po siya. Magsasalita siya para sa sarili niya."
[9:22] Sinabi ito ng mga magulang niya dahil natatakot sila sa mga Judio. Dahil nagkasundo na ang mga Judio na ang sinumang lantarang sumang-ayon na Siya ang Kristo ay ititiwalag sa simbahan.
[9:23] Ito ang dahilan kaya sinabi ng mga magulang niya na, "Siya po ay nasa tamang gulang na. Tanungin niyo na lang po siya."
[9:24] Kaya't pinatawag nila ng pangalawang beses ang tao na dating bulag at sinabi nila sa kanya, "Magbigay ka ng karangalan sa Diyos, alam namin na ang taong ito ay makasalanan!"
[9:25] Pero sumagot siya at sinabing, "Hindi ko po alam kung Siya ay isang makasalanan. Isa lang ang alam ko na bulag ako, pero ngayon ay nakakakita na!"
[9:26] At muli nilang sinabi sa kanya, "Anung ginawa Niya sa iyo? Paano Niya binuksan ang iyong mga mata?"
[9:27] Sinagot niya sila, "Sinabi ko na po sa inyo pero hindi kayo nakinig! Bakit niyo gusto uling marinig? Hindi niyo rin ba gustong maging mga estudyante Niya?"
[9:28] Kaya't inalipusta nila siya at sinabing, "Ikaw ang estudyante Niya. Pero kami ay mga estudyante ni Moises!
[9:29] Alam namin na nangusap ang Diyos kay Moises, pero Siya-hindi namin alam kung saang lugar Siya nanggaling!"
[9:30] Sumagot itong tao at sinabi niya sa kanila, "Iyan pa nga ang kamangha-mangha na hindi niyo alam ang pinanggalingan Niya pero binuksan Niya ang aking mga mata!
[9:31] Alam naman natin na hindi nakikinig ang Diyos sa mga makasalanan, pero kung sinuman ay sumasamba sa Diyos at gumagawa ng kalooban Niya, ito ay pinakikinggan Niya.
[9:32] Mula pa nang magsimula ang daigdig, wala pang nabalita na may nagbukas sa mga mata ng isang taong ipinanganak na bulag.
[9:33] Kung ito ay hindi nagmula sa Diyos, hindi Niya ito kayang gawin."
[9:34] Sumagot sila at sinabi sa kanya, "Buong-buo kang ipinanganak sa sangkatutak na kasalanan, at ikaw pa ang nagtuturo sa amin?" At kinaladkad nila siya palabas.
[9:35] Nabalitaan ni Jesus na kinaladkad nila siya palabas at nang matagpuan siya ay sinabi Niya rito, "Ikaw ba ay nananalig sa Anak ng Diyos?"
[9:36] Sumagot siya at sinabi, "Sino po ba Siya, Panginoon, nang sa gayon ay manalig ako sa Kanya?"
[9:37] At sinabi sa kanya ni Jesus, "Nakita mo na Siya, at Siya ang nagsasalita sa iyo ngayon."
[9:38] At sinabi niya, "Nananalig po ako, Panginoon!" At siya'y sumamba sa Kanya.
[9:39] At sinabi ni Jesus, "Dumating Ako sa ibabaw ng mundong ito para sa kahatulan, para ang hindi nakakakita ay makakita at ang mga nakakakita ay maging mga bulag.
[9:40] At narinig ito ng ilan sa mga Pariseong kasama Niya at sinabi nila sa Kanya, "Hindi rin ba kami mga bulag?"
[9:41] Sinagot sila ni Jesus, "Kung bulag kayo hanggang ngayon, wala sana kayong kasalanan. Pero ngayon ay sinasabi niyo na 'Nakakakita kami!' Kaya ang kasalanan niyo ay nananatili.
[10:1] Totoong-totoo ang sinasabi Ko sa inyo, sinuman ang hindi dumadaan papasok ng entrada papunta sa kulungan ng mga tupa, sa halip ay umaakyat galing sa ibang lugar, siya ay isang magnanakaw at mandarambong.
[10:2] Pero ang dumadaan papasok sa entrada ay siyang pastor ng mga tupa.
[10:3] Pinagbubuksan siya ng bantay sa entrada, at ang mga tupa ay nakikinig sa boses niya. Tapos ay tinatawag niya sa pangalan ang kanyang mga tupa, at inaakay niya sila palabas.
[10:4] At kapag nailabas na niya ang kanyang mga tupa ay lumalakad siya sa unahan nila at ang mga tupa ay sumusunod sa kanya dahil kilala nila ang boses niya.
[10:5] Pero hinding-hindi sila sasama sa isang dayuhan, sa halip ay tatakbo sila palayo dito dahil hindi nila kilala ang boses ng mga dayuhan."
[10:6] Sinabi sa kanila ni Jesus ang talinghagang ito, pero hindi nila naintindihan kung ano ba ang ibig sabihin ng mga bagay na sinasabi Niya sa kanila.
[10:7] Kaya't sinabi uli sa kanila ni Jesus, "Totoong-totoo ang sinasabi Ko sa inyo na Ako ang pintuan ng mga tupa.
[10:8] Lahat ng mga dumating bago sa Akin, gaano man karami, ay mga magnanakaw at mga mandarambong, pero hindi sila pinakinggan ng mga tupa.
[10:9] Ako ang pintuan. Sinuman ang pumasok sa pamamagitan Ko ay maliligtas, at siya ay papasok at lalabas, at matatagpuan niya ang pastulan.
[10:10] Walang dahilan para dumating ang magnanakaw, maliban sa magnakaw, at pumatay, at manira. Ako ay dumating para sila ay magkaroon ng Buhay at magkaroon sila nito ng may kasaganahan.
[10:11] Ako ang mabuting pastor. Ang mabuting pastor ay inaalay ang kanyang sarili alang-alang sa mga tupa.
[10:12] Pero ang upahan na hindi pastor at hindi nagmamay-ari ng mga tupa, kapag nakita niyang dumarating na ang asong gubat ay iniiwanan na ang mga tupa at tumatakas. At sasakmalin sila ng asong gubat at magsisikalat ang mga tupa.
[10:13] Kaya ang upahan ay tumatakas ay sa dahilang siya ay bayaran lamang at wala siyang malasakit sa kalagayan ng mga tupa.
[10:14] Ako ang mabuting pastor, at kilala Ko ang sa Akin, at ang mga sa Akin ay kilala Ako.
[10:15] Kung paanong nakikilala Ako ng Ama, ganun Ko rin nakikilala ang Ama. At inaalay Ko ang sarili Ko alang-alang sa mga tupa.
[10:16] At may iba pa Akong mga tupa na wala sa kulungan na ito. Kailangan Ko rin silang akayin, at pakikinggan nila ang boses Ko. At magkakaroon ng isang kawan, isang pastor.
[10:17] Dahil dito ay natutuwa ang Ama sa Akin, dahil ibinibigay Ko ang buhay Ko para muli Ko itong kunin.
[10:18] Walang umaagaw nito mula sa Akin. Sa halip ay kusang-loob Ko itong ibinibigay. May karapatan Akong ibigay ito at may karapatan Akong kunin itong muli. Ito ang utos na tinanggap Ko mula sa Ama Ko."
[10:19] Kaya't muling nagkaroon ng pagkakabaha-bahagi sa kalagitnaan ng mga Judio dahil sa mga salitang ito.
[10:20] Pero sinabi ng marami sa kanila, "Mayroon Siyang demonyo at nababaliw na. Bakit niyo Siya pinakikinggan?"
[10:21] Ang iba naman ay sinasabing, "Ang mga salitang ito ay hindi mula sa isang inaalihan ng demonyo. Hindi kakayanin ng demonyong buksan ang mga mata ng mga bulag."
[10:22] At sumapit na ang Pista ng Pagtatalaga sa loob ng Jerusalem at iyon ay panahon ng taglamig.
[10:23] At habang naglalakad si Jesus sa loob ng templo sa loob ng beranda ni Solomon,
[10:24] ang nangyari, ay pinaligiran Siya ng mga Judio at sinabi nila sa Kanya, "Hanggang kailan Mo bibitinin ang damdamin namin? Kung Ikaw ang Kristo, sabihin Mo na lang ng diretso sa amin."
[10:25] Sinagot sila ni Jesus, "Sinabi Ko na sa inyo pero hindi kayo naniniwala. Ang mga gawain na ginagawa Ko sa ngalan ng Ama Ko, ang mga ito ang nagpapatotoo patungkol sa Akin.
[10:26] Pero hindi kayo naniniwala dahil hindi kayo kabilang sa Aking mga tupa, gaya ng sinabi Ko sa inyo.
[10:27] Ang Aking mga tupa ay nakikinig sa boses Ko, at kilala Ko sila, at sumusunod sila sa Akin
[10:28] At binibigyan Ko sila ng Buhay na walang hanggan, at hinding-hindi sila kailanman napahamak. At walang sinumang aagaw sa kanila mula sa mga kamay Ko.
[10:29] Ang Ama Ko na nagbigay sa Akin ay higit kaysa sa lahat, at walang kayang umagaw sa kanila mula sa kamay ng Ama Ko.
[10:30] Ako at ang Ama - Kami ay magkaisa."
[10:31] Kaya't muling namulot ng mga bato ang mga Judio para ipukol sa Kanya.
[10:32] Sinabi sa kanila ni Jesus, "Marami Akong ipinakita sa inyong mabubuting gawa mula sa Ama Ko. Alin sa mga gawang ito ang dahilan para batuhin niyo Ako?"
[10:33] Sinagot Siya ng mga Judio at nagsabing, "Hindi Ka namin binabato dahil sa mabuting gawa, kundi dahil sa kalapastanganan sa Diyos, at dahil Ikaw na tao ay ginagawa Mong Diyos ang sarili Mo!"
[10:34] Sinagot sila ni Jesus, "Hindi ba't nakasulat sa loob ng Batas niyo, 'Ako ang nagsabi, kayo ay mga diyos.'?
[10:35] Kung ang mga ito ay tinawag Niyang mga diyos kung saan dumating ang salita ng Diyos, at ang Biblia ay hindi pwedeng mawalan ng kabuluhan,
[10:36] sinasabi niyo ba sa Kanya na itinalaga ng Ama at pinadala sa daigdig na 'nilalapastangan Mo ang Diyos,' dahil sinabi Ko, 'Ako ay Anak ng Diyos?'
[10:37] Kung di Ko ginagawa ang mga gawain ng Ama Ko, huwag niyo Akong paniwalaan.
[10:38] Pero kung ginagawa Ko ito, kahit na hindi niyo Ako paniwalaan, maniwala kayo sa mga gawa, para maintindihan niyo at manalig kayo na ang Ama ay sumasa Akin at Ako ay sumasa Kanya."
[10:39] Kaya't tinangka nilang hulihin Siya muli, pero nakatakas Siya mula sa kanilang mga kamay.
[10:40] At nagpunta uli Siya sa kabilang ibayo ng Jordan, sa lugar kung saan unang naglublob si Juan, at doon Siya nanatili.
[10:41] At maraming nagsilapit sa Kanya at sinabi na, "Totoong walang ginawang senyales si Juan, pero sa dinami-dami ng sinabi ni Juan patungkol sa Kanya, lahat ay totoo."
[10:42] At marami doong nanalig sa Kanya.
[11:1] Ngayon ay may isang nagkasakit, si Lazaro na taga Bethany na mula sa baranggay ni Maria at ni Marta na kapatid nito.
[11:2] At ito ay si Maria na nagpahid sa Panginoon ng langis at nagpunas ng mga paa Niya gamit ang buhok nito. Siya ang kapatid ni Lazaro na may sakit.
[11:3] Kaya't nagpadala ng mensahe ang magkapatid sa Kanya na sinasabing, "Panginoon, tignan Niyo po, ang Inyong mahal na kaibigan ay may sakit."
[11:4] Pero nang marinig ito ni Jesus ay sinabi Niya, "Ang karamdamang ito ay hindi magtatapos sa kamatayan, kundi para sa kaluwalhatian ng Diyos, upang maparangalan ang Anak ng Diyos sa pamamagitan nito.”
[11:5] Ngayon, mahal ni Jesus si Marta at ang kapatid nitong babae, at si Lazaro.
[11:6] Pero nang marinig Niya na ito ay nagkasakit, sa panahong iyon ay nanatili pa Siya ng dalawang araw sa lugar kung saan Siya nandoon.
[11:7] Kaya't pagkatapos nito ay sinabi Niya sa mga estudyante, "Punta tayo uli sa loob ng Judea."
[11:8] Sinabi sa Kanya ng mga estudyante, "Guro, di ba't kamakailan lang po ay tinangka Kayong batuhin ng mga Judio, at pupunta Kayo uli roon?"
[11:9] Sumagot si Jesus, "Hindi ba't may 12 oras sa isang araw? Kung sinuman ay lalakad habang araw pa, hindi siya matitisod dahil nakikita niya ang liwanag sa daigdig na ito.
[11:10] Pero kung sinuman ay lumalakad sa gitna ng gabi, siya'y natitisod dahil ang liwanag ay wala sa kanya."
[11:11] At matapos Niyang sabihin ang mga bagay na iyon ay sinabi Niya ito sa kanila, "Ang kaibigan nating si Lazaro ay nakatulog; pero pupuntahan Ko siya para gisingin."
[11:12] Kaya naman, sinabi ng mga estudyante niya, "Panginoon, kung siya ay nakatulog, gagaling siya."
[11:13] Pero nagsalita si Jesus patungkol sa kamatayan nito, at inakala nila na patungkol sa pamamahinga ng pagtulog ang sinasabi Niya.
[11:14] Kaya naman sinabi sa kanila ni Jesus ng diretsuhan, "Si Lazaro ay patay na."
[11:15] At natutuwa Ako para sa inyo na wala Ako roon, para manalig kayo. Pero tara na at pumunta na tayo sa kanya.
[11:16] Sinabi naman ni Tomas, na kung tawagin ay Kambal, sa mga kapwa estudyante, "Sumama na rin tayo para mamatay na tayo kasama Niya!"
[11:17] At nang dumating si Jesus ay natuklasan Niyang apat na araw na pala itong nasa loob ng libingan.
[11:18] At ang Bethany ay malapit lang sa Jerusalem, halos 3 kilometro ang layo.
[11:19] At maraming kasapi sa mga Judio na nakapaligid malapit kina Marta at Maria ang nagpunta para makiramay sa kanila dahil sa kanilang kapatid na lalake.
[11:20] Kaya naman nang marinig ni Marta na parating si Jesus ay lumabas ito ng bahay para salubungin Siya, pero si Maria ay nakaupo lang sa loob ng bahay.
[11:21] Kaya't sinabi ni Marta sa harapan ni Jesus, "Panginoon, kung nandito lang po Kayo, hindi po sana namatay ang kapatid ko.
[11:22] Pero alam ko po na kahit ngayon, anumang hilingin Niyo sa Diyos ay ibibigay po sa Inyo ng Diyos."
[11:23] Sinabi sa kanya ni Jesus, "Babangon ang kapatid mo."
[11:24] Sinabi sa Kanya ni Marta, "Alam ko po na babangon siya sa pagkabuhay ng mga patay sa huling araw."
[11:25] Sinabi sa kanya ni Jesus, "Ako ang pagkabuhay ng mga patay, at ang Buhay. Ang nananalig sa Akin, kahit siya ay patay na, siya ay mabubuhay,
[11:26] at bawat isang nabubuhay at nananalig sa Akin ay hinding-hindi kailanman mamamatay. Naniniwala ka ba dito?"
[11:27] Sinabi niya sa Kanya, "Opo, Panginoon. Ako po ay kumbinsido na Kayo po ang Kristo, ang Anak ng Diyos na dumating dito sa daigdig."
[11:28] At pagkasabi niya nito ay umalis siya at tinawag niya si Maria na kapatid niya. Palihim nitong sinabi, "Dumating ang Guro at tinatawag ka Niya."
[11:29] Nang marinig niya ito, nagmadali siyang tumayo at nagpunta sa Kanya.
[11:30] Pero hindi pa nakarating si Jesus sa loob ng baranggay kundi ay nandoon pa rin Siya sa lugar kung saan Siya dinatnan ni Marta.
[11:31] Kaya't nang makita si Maria ng mga Judio na kasama niya sa loob ng bahay at nakikiramay sa kanya, na nagmadali siyang tumayo at lumabas, sinundan nila siya sabay sabi na, "Papunta siya sa libingan para dun umiyak!"
[11:32] Kaya't nang dumating si Maria sa lugar na kinaroroonan ni Jesus ay nakita niya ito. Siya'y humandusay sa harap ng paanan Niya habang sinasabi sa Kanya, "Panginoon, kung nandito lang po sana kayo hindi sana namatay ang aking kapatid!"
[11:33] Kaya't nang makita siya ni Jesus na umiiyak at ang mga Judio na sumama sa kanya na umiiyak, naantig Siya sa espiritu at hindi na Siya mapakali.
[11:34] At sinabi Niya, "Saan niyo siya inilagay?" Sinabi nila sa Kanya, "Panginoon, halikayo at tignan Niyo."
[11:35] Umiyak si Jesus.
[11:36] Kaya't sinabi ng mga Judio, "Tignan niyo kung gaano Niya ito kamahal!"
[11:37] Pero ilan sa kanila ay nagsabing, "Hindi ba kaya ng taong ito na nagbukas sa mga mata ng bulag, na pigilan rin ang kanyang pagkamatay?"
[11:38] Kaya't muling naantig si Jesus sa kalooban Niya pagdating Niya malapit sa libingan. Ngayon, isa itong kuweba at may batong nakapatong sa ibabaw nito.
[11:39] Sinabi ni Jesus, "Tanggalin niyo ang bato." Sinabi sa Kanya ni Marta na kapatid ng namatay, "Panginoon, mabaho na po siya. Pang-apat na araw na niya kasi."
[11:40] Sinabi sa kanya ni Jesus, "Hindi ba't sinabi Ko sa iyo na kung mananalig ka ay makikita mo ang kaluwalhatian ng Diyos?"
[11:41] Kaya't tinanggal nila ang bato mula sa lugar kung saan nakalagay ang patay. At si Jesus ay tumingin sa langit sabay sinabing, "Ama, pinasasalamatan Kita dahil pinakinggan Niyo Ako.
[11:42] At alam Ko na lagi Niyo Akong pinakikinggan. Pero sinabi Ko ito dahil sa mga taong nakapaligid, para maniwala sila na Ikaw ang nagpadala sa Akin."
[11:43] At pagkasabi nito ay sumigaw Siya ng malakas, "Lazaro, lumabas ka!"
[11:44] At lumabas ang namatay na nakatali pa ng mga telang panlibing sa mga paa't kamay, at nakabalot pa ng panyo ang mukha niya. Sinabi ni Jesus sa kanila, "Tanggalin niyo ang mga nakatali sa kanya at hayaan niyo siyang makaalis."
[11:45] Kaya't marami sa mga Judio na nagpunta kina Maria at nakakita ng mga ginawa ni Jesus ang nanalig sa Kanya.
[11:46] Pero ilan sa kanila ay pumunta sa mga Pariseo at sinabi sa kanila ang mga bagay na ginawa ni Jesus.
[11:47] Kaya't pinulong ng mga pangulong pari at ng mga Pariseo ang konseho at sinabi nila, "Ano ang ginagawa natin? Ang taong ito ay gumagawa ng maraming senyales!
[11:48] Kung pababayaan natin Siya ng ganito, lahat na ay susunod sa Kanya, sabay darating ang mga Romano at kukunin nilang parehas itong lugar at itong bansa natin!"
[11:49] Pero ang isa sa kanila ay si Caiafas na siyang Pangulong Pari nang taong iyon. Sinabi niya sa kanila, "Mga wala kayong alam,
[11:50] at hindi niyo iniisip na makikinabang tayo kung sakaling mamatay ang isang tao alang-alang sa bayan at hindi ang buong bansa ang mapahamak."
[11:51] Pero hindi niya sinabi ito mula sa kanyang sarili, sa halip ay, bilang Pangulong Pari nang taong iyon, nagsalita siya mula sa Diyos na si Jesus ay malapit nang mamatay alang-alang sa bansa.
[11:52] At di lamang para sa bansa kundi para rin sa mga anak ng Diyos na nagsikalat, upang sila'y pagsama-samahin nang sila ay magkaisa.
[11:53] Kaya mula sa araw na iyon ay nagka-isa silang gumawa ng plano para patayin Siya.
[11:54] Kaya naman, si Jesus ay hindi na hayagang nakikipag-ugnayan kasama ng mga Judio. Sa halip ay umalis Siya roon papunta sa lalawigan na malapit sa ilang, papasok sa lungsod na kung tawagin ay Ephraim. At doon Siya namalagi kasama ng mga estudyante Niya.
[11:55] Nang papalapit na ang Paskua ng mga Judio, marami ring mga taga lalawigan ang umakyat papuntang Jerusalem bago pa ang Paskua upang gawin sa mga sarili nila ang itinakdang paglilinis.
[11:56] Ngayon, hinahanap nila si Jesus at sinasabi nila sa isa't isa habang nakatayo sa gitna ng templo, "Ano sa tingin niyo, hindi kaya Siya pupunta sa Pista?"
[11:57] Samantala, ang mga pangulong pari at ang mga Pariseo ay parehong nagbigay ng kautusan na kung sinuman ang makaalam kung saan Siya nandoon ay dapat nitong ipaalam para Siya ay maaresto nila.
[12:1] Kaya't anim na araw pa bago ang Paskua ay dumating na si Jesus sa Bethany kung saan nandoon si Lazaro na namatay, na siyang ibinangon Niya mula sa mga patay.
[12:2] Dahil dito ay ginawan nila Siya ng isang hapunan doon, at si Marta ay naglilingkod habang si Lazaro ay isa sa mga nakaupo kasama Niya.
[12:3] At inilabas ni Maria ang halos kalahating litro ng mabango at mamahaling langis gawa sa purong Nardo sabay ipinahid sa mga paa ni Jesus. Pagkatapos ay pinunasan niya ng buhok niya ang Kanyang mga paa kaya naman napuno ang bahay ng amoy nitong pabango.
[12:4] Dahil dito ay sinabi ng isa sa mga estudyante Niya na si Judas, anak ni Simong Iskariote, na malapit nang magtaksil sa Kanya,
[12:5] "Bakit hindi na lang ibenta ang pabangong ito sa halagang 150,000 piso at ibigay sa mga mahihirap?"
[12:6] Pero sinabi niya ito hindi dahil nagmamalasakit siya para sa mga mahihirap, kundi dahil isa siyang magnanakaw at hawak niya ang lalagyan ng pera kung saan kinukupitan niya ang inilalagay doon.
[12:7] Kaya't sinabi ni Jesus, "Pabayaan mo siya. Ginawa niya ito para sa araw ng libing Ko.
[12:8] Dahil ang mga mahihirap ay lagi niyo namang kasama, pero hindi niyo Ako laging kasama."
[12:9] Kaya't nalaman ng napakalaking bilang ng mga Judio na nandoon Siya at dumating sila hindi lamang dahil kay Jesus kundi para din makita nila si Lazaro na ibinangon Niya mula sa mga patay.
[12:10] Pero nag-usap na ang mga pangulong pari na ililigpit din nila si Lazaro,
[12:11] dahil marami sa mga Judio ang nag-aalisan dahil sa kanya at nananalig na kay Jesus.
[12:12] Kinabukasan, maraming tao ang dumating sa Pista nang mabalitaan nila na parating si Jesus sa Jerusalem.
[12:13] Kumuha sila ng mga sanga ng palmera, at lumabas para salubungin Siya habang sumisigaw ng, "Mabuhay! Kapuri-puri ang dumarating sa ngalan ng Panginoon - ang Hari ng Israel!"
[12:14] At nang makita ni Jesus ang bisirong asno, umupo Siya rito, gaya ng naisulat,
[12:15] "Huwag kang matakot, babaing anak ni Sion; tignan mo, ang Hari mo ay paparating na nakasakay sa bisirong asno."
[12:16] At hindi naintindihan ng mga estudyante Niya noong una ang mga bagay na ito, pero nang maluwalhati na si Jesus, doon lang nila naalala na ang mga bagay na ito ay naisulat patungkol sa Kanya at ginawa nila ang mga bagay na ito sa Kanya.
[12:17] Ngayon, ang malaking grupo na nakasama Niya nang tinawag Niya si Lazaro palabas ng puntod at ibangon ito mula sa mga patay, ay patuloy sa pagpapatotoo;
[12:18] dahil rin dito ay sinalubong Siya ng malaking grupong ito dahil narinig nila na Siya ang may gawa nitong senyales na ito.
[12:19] Kaya't sinabi ng mga Pariseo sa kanilang mga sarili, "Hindi niyo ba nakikita na wala kayong mga pakinabang? Tignan niyo, ang buong mundo ay nagpuntahan na sa Kanya!"
[12:20] At may ilang mga Griyego na kasama nila ang umakyat para sumamba sa gitna ng pista.
[12:21] Kaya't lumapit ang mga ito kay Felipe na taga Bethsaida sa Galilee at nakiusap sa kanya. Sabi nila, "Ginoo, gusto po naming makita si Jesus."
[12:22] Lumapit si Felipe kay Andres at sinabi niya. At sinabi naman ni Andres at Felipe kay Jesus.
[12:23] Pero sinagot sila ni Jesus na nagsabing, "Dumating na ang oras para luwalhatiin ang Anak ng Tao.
[12:24] Totoong, totoo ang sinasabi Ko sa inyo na maliban sa mamatay ang isang butil ng trigo na nalaglag sa ibabaw ng lupa, mananatili itong nag-iisa. Pero kung ito'y mamatay, maraming bunga ang ilalabas nito.
[12:25] Ang nagmamahal sa kanyang sarili ang magpapahamak nito, pero ang namumuhi sa kanyang sarili ayon sa pamantayan ng mundong ito ang mag-iingat nito tungo sa buhay na walang hanggan.
[12:26] Kung ang sinuman ay naglilingkod sa Akin, sa Akin siya dapat sumunod; at kung nasaan Ako, doon din ang Aking lingkod pupunta. At kung sinuman ay maglingkod sa Akin, siya'y pararangalan ng Ama.
[12:27] Ngayon ay maligalig ang kaluluwa Ko at ano ang sasabihin Ko? 'Ama, iligtas niyo po Ako mula sa oras na ito?' Pero dahil nga dito kaya Ako dumating sa oras na ito!
[12:28] Ama, luwalhatiin mo ang Iyong pangalan." Kaya't dumating ang tinig mula sa langit, "Niluwalhati ko na, at muli ko pa itong luluwalhatiin."
[12:29] Kaya naman ang mga taong nakatayo roon at narinig ito ay sinabi na nagkaroon ng kulog. Ang iba naman ay sinabi na may anghel na nagsalita sa Kanya.
[12:30] Sumagot si Jesus at sinabi, "Itong tinig na dumating ay hindi para sa Akin kundi para sa inyo.
[12:31] Ngayon ang kahatulan ng mundong ito. Ngayon ang pangulo ng mundong ito ay itatapon sa labas.
[12:32] At Ako, kung sakaling Ako ay maitaas mula sa lupa, lahat ay hahatakin Ko papunta sa Akin."
[12:33] At ito ay sinabi Niya bilang pahiwatig kung anung uri ng kamatayan ang ikakamatay Niya.
[12:34] Sinagot Siya ng mga tao, "Narinig namin mula sa Batas na ang Kristo ay mananatili magpakailanman kaya paano mo sasabihin na ang Anak ng Tao ay dapat maitaas? Sino ba itong Anak ng Tao?"
[12:35] Kaya't sinabi sa kanila ni Jesus, "Kaunting panahon na lang niyo kasama ang liwanag. Lumakad kayo habang taglay niyo ang liwanag para hindi kayo maabutan ng dilim; at ang naglalakad sa gitna ng dilim ay hindi alam kung saan siya papunta.
[12:36] Hanggang taglay niyo ang liwanag, manalig kayo sa liwanag upang kayo ay maging mga anak ng liwanag." Pagkatapos sabihin ni Jesus ang mga bagay na ito Siya'y umalis at nagtago sa kanila.
[12:37] Kahit napakarami Niyang ginawang senyales sa harapan nila, hindi pa rin sila nanalig sa Kanya--
[12:38] Upang ang salita ni propeta Isaias ay matupad na nagsabing, "Panginoon, sino po ang naniwala sa ibinalita namin? At kanino po ipinakita ang armas ng Panginoon?
[12:39] Dahil dito ay wala silang kakayanang manalig, dahil muling sinabi ni Isaias,
[12:40] "Binulag niya ang kanilang mga mata, at pinatigas niya ang kanilang puso para hindi sila makakita gamit ang mga mata, at makaunawa gamit ang puso, para sila'y magbalik-loob at mapagaling Ko sila."
[12:41] Sinabi ito ni Isaias nang makita niya ang kaluwalhatian Niya at nagpahayag siya patungkol sa Kanya.
[12:42] Sa kabila ng mga ito, marami pa ring mula sa mga pinuno ng bayan ang nanalig sa Kanya pero dahil sa mga Pariseo ay hindi nila lantarang sinasabi para hindi sila itiwalag mula sa simbahan:
[12:43] dahil mas minahal nila ang opinyon ng mga tao kaysa sa opinyon ng Diyos.
[12:44] At sumigaw si Jesus at sinabi, "Ang nananalig sa Akin ay hindi sa Akin nananalig kundi sa Kanya na nagpadala sa Akin.
[12:45] At ang tumitingin sa Akin ay tumitingin sa nagpadala sa Akin.
[12:46] Ako na liwanag ay dumating sa gitna ng mundo para ang bawat isang nananalig sa Akin ay hindi na mamuhay sa gitna ng kadiliman.
[12:47] At kung may makinig sa Aking mga salita at hindi manalig, hindi Ko siya hinahatulan, dahil hindi Ako dumating para hatulan ang mundo kundi para iligtas ang mundo.
[12:48] Ang tumatanggi sa Akin at hindi tumatanggap sa mga salita Ko, mayroong humahatol sa kanya: ang salita na sinabi Ko ang siyang hahatol sa kanya pagdating ng huling araw.
[12:49] Dahil hindi Ako nangangaral mula sa sarili Ko, sa halip, ang Ama mismo na nagpadala sa Akin ang nagbigay sa Akin ng kautusan, kung ano ang dapat Kong sabihin, at ano ang dapat Kong ipangaral.
[12:50] At alam Ko na ang kautusan Niya ay walang hanggang Buhay. Kaya ang ipinapangaral Ko ay base sa sinabi sa Akin ng Ama. Ganito Ako mangaral."
[13:1] Pero bago pa sumapit ang Pista ng Paskua, alam na ni Jesus na dumating na ang oras Niya para umalis mula sa mundong ito papunta sa Ama. Dahil iniibig Niya ang Kanyang mga personal na pag-aari na nasa mundo, minahal Niya sila hanggang sa katapusan.
[13:2] At matapos ang hapunan ay inilagay na ng Diyablo sa puso ni Judas Iskariote na anak ni Simon na ipadampot Siya.
[13:3] Alam ni Jesus na lahat ng bagay ay ibinigay na ng Ama sa Kanyang mga kamay, at alam Niya na Siya ay dumating mula sa Diyos, at paalis na papunta sa Diyos.
[13:4] Umahon Siya mula sa hapunan, at itinabi ang Kanyang panlabas na kasuotan, at kumuha ng tuwalya sabay itinali Niya sa Kanyang sarili.
[13:5] Pagkatapos ay naglagay Siya ng tubig sa loob ng palanggana at sinimulang hugasan ang mga paa ng mga estudyante at punasan ang mga ito gamit ang tuwalyang nakatali sa Kanya.
[13:6] At nang dumating Siya kay Simon Pedro ay sinabi sa Kanya nito, "Panginoon, huhugasan Niyo po ba ang mga paa Ko?"
[13:7] Sumagot si Jesus at sinabi sa kanya, "Wala ka pang alam sa ginagawa Ko sa iyo ngayon, pero matututunan mo ang mga ito pagkatapos."
[13:8] Sinabi sa Kanya ni Pedro, "Hinding-hindi Niyo po kailanman mahuhugasan ang mga paa ko." Sinagot siya ni Jesus, "Kung hindi kita mahugasan, wala kang kaugnayan sa Akin."
[13:9] Sinabi sa kanya ni Simon Pedro, "Panginoon, huwag lang po ang mga paa ko, kundi pati na ang mga kamay at ang ulo!"
[13:10] Sinabi sa kanya ni Jesus, "Ang naligo na ay hindi na kailangan pa nito, maliban sa mahugasan ang mga paa, sa halip ay lubos na malinis na. At kayo nga ay malinis na pero hindi lahat."
[13:11] Dahil alam Niya kung sino ang magtataksil sa Kanya, dahil dito ay sinabi Niya, "Hindi lahat kayo ay malinis."
[13:12] Kaya't nang mahugasan Niya ang mga paa nila, at maisuot ang mga damit Niya ay umupo Siyang muli sabay sinabi sa kanila, "Unawain niyo ang ginawa Ko sa inyo.
[13:13] Tinatawag niyo Akong 'Guro' at 'Panginoon' at tama ang sinasabi niyo, dahil yun nga Ako.
[13:14] Kaya't kung Ako na Panginoon at Guro ay naghugas ng inyong mga paa, tungkulin niyo ring hugasan ang mga paa ng isa't isa.
[13:15] Dahil nagbigay Ako sa inyo ng isang halimbawa na inyo ring dapat gawin ang tulad sa ginawa Ko sa inyo.
[13:16] Totoong-totoo ang sinasabi Ko sa inyo, walang alipin ang mas dakila sa panginoon niya, ni mensaherong mas dakila sa nagpadala sa kanya.
[13:17] Kung naiintindihan niyo ang mga bagay na ito; mapalad kayo kung gagawin niyo sila.
[13:18] Hindi para sa inyong lahat ang sinasabi Ko; kilala Ko ang mga pinili Ko. Pero para itong nakasulat sa Biblia ay maganap, 'Ang kasama Kong kumain ng tinapay ay nagtaas ng sakong niya laban sa Akin.'
[13:19] Mula ngayon ay sinasabi Ko sa inyo bago pa man mangyari para kapag nangyari na ay manalig kayong Ako Siya.
[13:20] Totoong-totoo ang sinasabi Ko sa inyo, ang tumatanggap sa sinumang ipadala Ko ay sa Akin tumatanggap, at ang tumatanggap sa Akin ay tumatanggap sa nagpadala sa Akin."
[13:21] Nang sabihin ni Jesus ang mga bagay na ito ay nabagabag Siya sa espiritu at nagpatotoo Siya at sinabi, "Totoong-totoo ang sinasabi Ko sa inyo na ang isa sa inyo ay ipagkakanulo Ako."
[13:22] Kaya't nagtinginan ang mga estudyante sa isa't isa dahil wala silang ideya kung sino ang Kanyang tinutukoy.
[13:23] Pero nakahilig sa dibdib ni Jesus ang isa sa mga estudyante niya na malapit kay Jesus,
[13:24] Kaya't sumenyas dito si Simon Pedro para tanungin kung sino kaya ang tinutukoy Niya patungkol doon sa sinabi Niya.
[13:25] At paghiga nito sa dibdib ni Jesus ay sinabi nito sa Kanya, "Panginoon, sino po iyon?"
[13:26] Sinagot siya ni Jesus, "Ang bigyan Ko ng isang kapirasong tinapay matapos Ko itong isawsaw, siya iyon." At pagkatapos isawsaw ang isang kapirasong tinapay ay ibinigay Niya ito kay Judas Iskariote na anak ni Simon.
[13:27] At matapos ang kapiraso ng tinapay ay si Satanas naman ang pumasok sa kanya. Kaya't sinabi sa kanya ni Jesus, "Gawin mo nang mabilis ang gagawin mo."
[13:28] Pero wala sa kanila na nasa lamesa ang nakakaalam kung bakit Niya ito sinabi sa kanya.
[13:29] Dahil akala ng ilan sa kanila na dahil hawak ni Judas ang lagayan ng pera ay sinabihan siya ni Jesus, "Bilhin mo ang mga bagay na kakailanganin natin para sa Pista," o para magbigay siya ng anuman sa mahihirap.
[13:30] Kaya't matapos nitong tanggapin ang parte ng tinapay, dali-dali siyang lumabas. At gabi na noon.
[13:31] Pag-alis niya ay sinabi ni Jesus, "Ngayon ay naluwalhati ang Anak ng Tao at ang Diyos ay naluwalhati sa pamamagitan Niya.
[13:32] Kung ang Diyos ay naluwalhati sa pamamagitan Niya, ang Diyos din ay luluwalhatiin Siya sa Kanyang sarili, at Siya ay agad Niyang luluwalhatiin.
[13:33] Mga munting anak, kaunting panahon pa niyo Ako makakasama. Hahanapin niyo Ako, at kagaya ng sinabi Ko sa mga Judio na, 'Hindi niyo kakayaning pumunta kung saan Ako papunta,' ganito rin ang sinasabi Ko sa inyo ngayon.
[13:34] Isang bagong utos ang ibinibigay Ko sa inyo, na mahalin niyo ang isa't isa, kung paano Ko kayo minahal, para kayo rin ay magmahalan sa isa't isa.
[13:35] Sa pamamagitan nito ay malalaman ng lahat na mga estudyante Ko kayo--kung mayroon kayong pagmamahal sa isa't isa."
[13:36] Sinabi sa kanya ni Simon Pedro, "Panginoon, saan po Kayo papunta?" Sinagot siya ni Jesus, "Papunta Ako sa lugar kung saan di mo pa kayang sumunod sa Akin ngayon, pero susunod ka sa Akin pagkatapos."
[13:37] Sinabi sa Kanya ni Pedro, "Panginoon, ano po ang dahilan bakit hindi ko kakayaning makasunod sa Inyo ngayon? Iaalay ko po ang sarili ko para sa Inyo."
[13:38] Sinagot siya ni Jesus, "Iaalay mo ang sarili mo para sa Akin? Totoong-totoo ang sinasabi Ko sa iyo, hinding-hindi titilaok ang manok maliban sa itatwa mo Ako ng tatlong beses."
[14:1] Huwag niyong hayaang mabagabag ang inyong puso. Manalig kayo sa Diyos; manalig rin kayo sa Akin.
[14:2] Sa loob ng tahanan ng Aking Ama ay maraming lugar na matutuluyan. Pero kung hindi ay sinabi ko na sana sa inyo. Aalis ako para maghanda ng lugar para sa inyo.
[14:3] At kung aalis Ako at maghahanda ng lugar para sa inyo, muli Akong darating at isasama Ko na kayo sa Aking piling; para kung saan Ako nandoon ay nandoon din kayo.
[14:4] At alam niyo kung saan Ako papunta at alam niyo ang daan.
[14:5] Sabi sa Kanya ni Tomas, "Panginoon, hindi po namin alam kung saan po Kayo pupunta, at paano namin maaaring malaman ang daan?"
[14:6] Sinabi sa kanya ni Jesus, "Ako ang Daan, at ang Katotohanan, at ang Buhay. Walang makakalapit papunta sa Ama kundi sa pamamagitan Ko.
[14:7] Kung kilala niyo Ako, kilala niyo na rin dapat ang Ama Ko. At mula ngayon, kilala niyo na Siya at nakita niyo na Siya."
[14:8] Sinabi sa Kanya ni Felipe, "Panginoon, ipakita Niyo po sa amin ang Ama at sapat na po ito sa amin."
[14:9] Sinabi sa kanya ni Jesus, "Sa tinagal-tagal na panahong kasama niyo Ako, hindi mo pa ba Ako kilala, Felipe? Ang nakakita sa Akin ay nakakita na rin sa Ama. Paano mo sasabihin, 'Ipakita Niyo po sa amin ang Ama?'
[14:10] Hindi ka ba naniniwala na Ako ay nasa Ama, at ang Ama ay nasa Akin? Ang mga salita na sinasabi Ko sa inyo ay hindi Ko sinasabi na galing lang sa Aking sarili. Pero ang Ama na nananahan sa Akin, Siya ang gumagawa ng mga gawain.
[14:11] Maniwala kayo sa Akin na Ako ay nasa Ama, at ang Ama ay nasa Akin; pero kung hindi naman, maniwala kayo sa Akin alang-alang sa mga gawa mismo.
[14:12] Totoong-totoo ang sinasabi Ko sa inyo. Ang nananalig sa Akin: ang mga gawain na ginagawa Ko ay gagawin niya rin at higit pa sa mga ito ang gagawin niya dahil pupunta na Ako sa Aking Ama.
[14:13] At anumang hingin niyo na may kaugnayan sa pangalan Ko, ito ay gagawin Ko, para maluwalhati ang Ama sa pamamagitan ng Anak.
[14:14] Kung hihiling kayo ng anumang bagay na may kaugnayan sa pangalan Ko, gagawin Ko iyon.
[14:15] Kung mahal niyo Ako, isagawa niyo ang mga utos Ko.
[14:16] At hihiling Ako sa Ama, at ibibigay Niya sa inyo ang isa pang Kaagapay na sasamahan kayo sa habang panahon--
[14:17] ang Espiritu ng katotohanan na hindi kayang tanggapin ng mundo dahil hindi Siya nito nakikita ni nakikilala Siya nito. Pero kilala niyo Siya dahil naninirahan Siya sa piling niyo at mananahan sa inyong kalooban.
[14:18] Hindi Ko kayo iiwan na nangungulila. Lalakad Akong kasama niyo.
[14:19] Sa maikling panahon na lang at ang mundo ay hindi na Ako makikita, pero patuloy niyo Akong makikita. Dahil Ako ay nabubuhay, kayo rin ay mabubuhay.
[14:20] Sa araw na iyon ay mauunawaan niyo na Ako ay nasa Ama Ko at kayo ay nasa Akin, at Ako ay nasa inyo.
[14:21] Ang nagtataglay ng mga utos Ko at tumutupad ng mga ito, siya ang nagmamahal sa Akin. At ang nagmamahal sa Akin ay kalulugdan ng Ama Ko, at Ako ay malulugod sa kanya at ipapakita Ko sa kanya ang Aking sarili."
[14:22] Sinabi sa Kanya ni Judas (hindi yung Iskariote), "Panginoon, bakit po nangyaring sa amin Niyo lang planong ipakita ang Inyong sarili at hindi sa mundo?"
[14:23] Sumagot si Jesus at sinabi sa kanya, "Kung sinuman ay nagmamahal sa Akin, tutuparin niya ang salita Ko, at malulugod sa kanya ang Ama Ko, at pupuntahan namin siya, at gagawa Kami ng tahanan sa piling niya.
[14:24] Ang hindi nagmamahal sa Akin ay hindi tumutupad sa mga salita Ko. At ang salita na naririnig niyo ay hindi sa Akin kundi sa Ama na nagpadala sa Akin.
[14:25] Sinabi Ko sa inyo ang mga bagay na ito habang nakatira sa piling niyo.
[14:26] Pero ang Kaagapay, ang Banal na Espiritu, na ipadadala ng Ama sa pamamagitan ng pangalan Ko, Siya ang magtuturo sa inyo ng lahat ng bagay at ipapaalala Niya sa inyo ang lahat ng sinabi Ko sa inyo.
[14:27] Kapayapaan ang iniiwan Ko sa inyo. Ang Aking kapayapaan ang ibinibigay Ko sa inyo: hindi gaya sa ibinibigay ng mundo ang ibinibigay Ko sa inyo. Huwag niyong hayaang maligalig ang inyong puso, ni hayaang matakot ito.
[14:28] Narinig niyo ang sinabi Ko sa inyo, 'Aalis Ako pero lalakad Akong kasama niyo.' Kung mahal niyo Ako, dapat sana ay matuwa kayo dahil sinabi Ko na aalis Ako papunta sa Ama dahil ang Ama Ko ay mas dakila sa Akin.
[14:29] At ngayon ay sinabi Ko na sa inyo bago pa ito mangyari para kapag nangyari na ito ay maniwala kayo.
[14:30] Hindi na Ko magsasalita ng mahaba sa inyo dahil dumarating na ang pinuno ng mundong ito, at wala siyang hawak sa Akin. Wala.
[14:31] Pero mangyayari ito para malaman ng mundo na mahal Ko ang Ama at ginagawa Ko ito gaya ng inutos sa Akin ng Ama. Tumayo na kayo. Alis na tayo dito."
[15:1] "Ako ang totoong puno ng ubas at ang Ama Ko ang Siyang magtatanim.
[15:2] Ang bawat sangang nasa Akin na hindi naglalabas ng bunga, ito ay tinatanggal Niya, at ang bawat isang naglalabas ng bunga, ito ay nililinis Niya para lalo pang maglabas ng bunga.
[15:3] Ngayon ay malinis na kayo sa pamamagitan ng salita na sinabi Ko sa inyo.
[15:4] Manatili kayo sa Akin at Ako ay mananatili sa inyo. Kung paano ang sanga na di kayang maglabas ng bunga mula sa sarili nito kung di ito manatili sa puno ng ubas, hindi niyo rin kaya kung di kayo manatili sa Akin.
[15:5] Ako ang puno ng ubas, kayo ang mga sanga. Ang nananatili sa Akin (at Ako naman sa kanya) ang naglalabas ng maraming bunga. Dahil kung wala Ako ay wala kayong anumang kayang gawin.
[15:6] Kung sinuman ay hindi manatili sa Akin, siya ay tulad sa isang sangang inihagis sa labas at natuyo, tapos ay pinagsasama-sama ang mga ito at hinahagis sa gitna ng apoy, at ito ay natutupok.
[15:7] Kung manatili kayo sa Akin at ang mga salita Ko ay manatili sa inyo, hihiling kayo ng anumang maibigan niyo at ito'y gagawin para sa inyo.
[15:8] Sa ganito naluluwalhati ang Ama Ko, na kayo ay magbunga ng marami, at kayo ay magiging mga estudyante Ko.
[15:9] Kung paano Ako minahal ng Ama, gayun Ko rin kayo minahal. Manatili kayo sa loob ng pagmamahal Ko.
[15:10] Kapag nasunod niyo ang Aking mga utos, mananatili kayo sa loob ng pagmamahal Ko, kung paano Ko sinunod ang mga utos ng Aking Ama at nanatili sa loob ng Kanyang pagmamahal.
[15:11] Sinabi Ko sa inyo ang mga bagay na ito para ang kagalakan Ko ay manatili sa kalooban niyo at ang kagalakan niyo ay mapuno.
[15:12] Ito ang Aking utos, na mahalin niyo ang isa't isa kung paano Ko kayo minahal.
[15:13] Wala nang hihigit pa sa pagmamahal na ito, na ang isang tao ay mag-alay ng kanyang sarili para sa mga kaibigan niya.
[15:14] Kayo'y mga kaibigan Ko kung ginagawa niyo ang anumang inuutos Ko sa inyo.
[15:15] Hindi Ko na kayo tinatawag na mga alipin, dahil ang alipin ay walang alam sa ginagawa ng kanyang panginoon. Pero tinawag Ko kayong mga kaibigan dahil lahat ng bagay na narinig Ko mula sa Ama Ko ay pinaalam Ko na sa inyo.
[15:16] Hindi niyo Ako pinili, kundi Ako ang pumili sa inyo at nagtalaga sa inyo para kayo ay humayo at magbunga, at ang bunga niyo ay manatili. Para anumang hilingin niyo sa Ama na may kaugnayan sa pangalan Ko ay ibigay Niya sa inyo.
[15:17] Inuutos Ko sa inyo ang mga bagay na ito na dapat kayong magmahalan sa isa't isa.
[15:18] Kung ang mundo ay namumuhi sa inyo, dapat niyong malaman na bago pa sa inyo ay namuhi na ito sa Akin.
[15:19] Kung kayo ay taga mundo, ang mundo ay minamahal ang sarili nito. Pero dahil hindi kayo taga mundo, kundi ay pinili Ko kayo mula sa mundo, dahil dito ay ayaw kayo ng mundo.
[15:20] Alalahanin niyo ang salita na sinabi Ko sa inyo, 'Walang alipin na mas dakila kaysa sa panginoon niya.' Kung inusig nila Ako, uusigin rin nila kayo. Kung tinupad nila ang Aking salita, tutuparin din nila ang sa inyo.
[15:21] Pero lahat ng ito ay gagawin nila sa inyo dahil sa pangalan Ko, dahil hindi nila kilala ang nagpadala sa Akin.
[15:22] Kung hindi lang Ako naparito at nagsalita sa kanila ay wala silang kasalanan, pero ngayon ay wala na silang dahilan para itanggi ang kasalanan nila.
[15:23] Ang may ayaw sa Akin ay ayaw rin sa Aking Ama.
[15:24] Kung hindi Ko ginawa sa harap nila ang mga gawaing hindi pa nagawa ninuman ay wala silang kasalanan. Pero ngayon, pareho nilang nakita at pareho nila Akong inayawan at ang Aking Ama.
[15:25] Pero para matupad ang salita na naisulat sa loob ng Batas nila na, 'Inayawan nila Ako nang walang dahilan.'
[15:26] Pero kapag dumating na ang Kaagapay na ipadadala Ko sa inyo mula sa Ama, ang Espiritu ng katotohanan na lumalabas mula sa Ama-Siya ang magpapatotoo patungkol sa Akin.
[15:27] At kayo rin ay magpapatotoo dahil simula't sa pul ay kasama Ko na kayo.
[16:1] Sinabi Ko ang mga bagay na ito sa inyo para hindi kayo madapa.
[16:2] Palalayasin nila kayo palabas ng mga simbahan. Oo, darating ang panahon na akala ng bawat isang nakapatay sa inyo ay nagbibigay siya ng serbisyo sa Diyos.
[16:3] At gagawin nila ang mga ito sa inyo dahil hindi nila kilala ang Ama o Ako.
[16:4] Pero sinabi Ko sa inyo ang mga bagay na ito para kapag dumating na ang oras ay maalala niyo na sinabi Ko ang mga ito sa inyo. Pero hindi Ko sinabi ang mga bagay na ito sa inyo noong una dahil kasama niyo pa Ako.
[16:5] Pero ngayon ay aalis na Ako papunta sa nagpadala sa Akin at wala sa inyo ang nagtatanong sa Akin, 'Saan po Kayo papunta?'
[16:6] Pero dahil sinabi Ko sa inyo ang mga bagay na ito ay napuno na ng lungkot ang inyong puso.
[16:7] Sa kabila nito ay sinasabi Ko sa inyo ang katotohanan. May pakinabang sa inyo ang pag-alis Ko: dahil kung hindi Ako aalis ay hindi pupunta sa inyo ang Kaagapay; pero kapag umalis Ako ay papupuntahin Ko Siya sa inyo.
[16:8] At pagdating Niya ay sasawayin Niya ang mundo patungkol sa kasalanan, at patungkol sa katuwiran, at patungkol sa paghuhukom.
[16:9] Patungkol sa kasalanan; dahil talagang hindi sila naniniwala sa Akin;
[16:10] patungkol naman sa katuwiran, dahil aalis Ako papunta sa Ama Ko, at di niyo na Ako makikita;
[16:11] patungkol naman sa paghuhukom, dahil ang pangulo ng mundong ito ay hinatulan na.
[16:12] Marami pa Akong bagay na sasabihin sa inyo pero di niyo pa kayang dalhin ngayon.
[16:13] Pero ang Espiritu ng Katotohanan, kapag dumating na Siya, ay ituturo sa inyo ang patungkol sa lahat ng katotohanan: dahil hindi Siya magsasalita mula sa Kanyang sarili, sa halip ay sasabihin Niya anuman ang Kanyang narinig. At ibabalita Niya sa inyo ang mga bagay na darating.
[16:14] Pararangalan Niya Ako: dahil tatanggap Siya mula sa Akin at sasabihin Niya ito sa inyo.
[16:15] Ang lahat ng mayroon ang Ama gaano man karami ay Akin. Dahil dito ay sinabi Ko na tatanggap Siya mula sa Akin at sasabihin Niya ito sa inyo.
[16:16] Maigsing panahon na lang at di niyo na Ako makikita. At pagkalipas rin ng maigsing panahon ay makikita niyo nanaman Ako, dahil aalis na Ako papunta sa Ama."
[16:17] Kaya't nagsalita sa isa't isa ang ilan sa mga estudyante Niya, "Ano ba ito na sinabi Niya sa atin, 'Maigsing panahon na lang at di niyo na Ako makikita. At pagkalipas rin ng maigsing panahon ay makikita niyo nanaman Ako,' at saka 'dahil aalis na Ako papunta sa Ama?'"
[16:18] Pagkatapos ay sinabi nila, "Ano ba itong sinasabi Niyang, 'Maigsing panahon?' Hindi natin maintindihan ang sinasabi Niya."
[16:19] Ngayon alam na ni Jesus na gusto nilang magtanong sa Kanya kaya't sinabi Niya sa kanila, "Patungkol ba dito kaya kayo nagtatanong sa isa't isa, dahil sinabi Kong maigsing panahon na lang at di niyo na Ako makikita, at pagkalipas pa ng maigsing panahon ay makikita niyo nanaman Ako?
[16:20] Totoong-totoo ang sinasabi Ko sa inyo na mag-iiyakan at magdadalamhati kayo, pero ang mundo ay magdiriwang. At kayo'y magluluksa pero ang pagluluksa niyo ay magiging kagalakan.
[16:21] Ang babae, sa puntong siya'y manganganak na, ay nakakaranas ng matinding kirot dahil dumating na ang oras niya. Pero kapag naisilang na ang bata ay hindi na niya naaalala ang hirap dahil sa tuwa na may taong isinilang sa gitna ng daigdig.
[16:22] Kaya't kayo rin ay talagang nakakaranas ng matinding kirot ngayon, pero muli Akong magpapakita sa inyo at magdiriwang ang inyong puso. At itong kagalakan niyo, walang sinuman ang makakaagaw sa inyo.
[16:23] At sa araw na iyon ay hindi na kayo magtatanong sa Akin ng anuman. Totoong-totoo ang sinasabi Ko sa inyo, na anumang hilingin niyo sa Ama na may kaugnayan sa pangalan Ko ay ibibigay Niya sa inyo.
[16:24] Hanggang ngayon ay hindi pa kayo humihiling ng anuman sa pangalan Ko. Humingi kayo at kayo'y tatanggap, para ang kagalakan niyo ay mapuno.
[16:25] Sinabi Ko sa inyo ang mga bagay na ito gamit ang mga talinghaga, pero dumarating ang panahon kung saan hindi na Ako magsasalita sa inyo gamit ang mga talinghaga, sa halip ay malinaw Kong ilalahad sa inyo ang patungkol sa Ama.
[16:26] Sa gitna ng araw na iyon ay hihingi kayo gamit ang pangalan Ko at di Ko sinasabi sa inyo na Ako ay mananalangin sa Ama para sa inyo;
[16:27] dahil ang Ama mismo ay nagmamahal sa inyo, sapagkat minahal niyo Ako at naniwala na Ako ay naparito kasama ng Diyos.
[16:28] Lumabas Ako mula sa Ama at lumakad sa gitna ng daigdig. Muli Kong iniiwan ang daigdig at paalis na Ako papunta sa Ama.
[16:29] Sinabi sa Kanya ng mga estudyante Niya, "Tignan niyo ngayon, malinaw na Kayong nagsasalita at hindi na Kayo nakikipag-usap gamit ang talinghaga!
[16:30] Ngayon po ay sigurado kami na alam Niyo po ang lahat ng bagay at walang sinuman ang dapat na magduda sa Inyo. Sa pamamagitan nito kami po'y naniniwala na naparito Kayo mula sa Diyos."
[16:31] Sinagot sila ni Jesus, "Naniniwala na ba kayo ngayon?
[16:32] Tignan niyo, dumarating na ang oras, at ngayon ay malapit na kung saan kayo ay magsisikalat, ang bawat isa ay magkakanya-kanya, at iiwanan niyo Akong mag-isa. Pero hindi Ako nag-iisa dahil ang Ama ay kasama Ko.
[16:33] Sinabi Ko sa inyo ang mga bagay na ito para sa pamamagitan Ko ay magkaroon kayo ng kapayapaan. May pagdurusa kayo sa ibabaw ng mundo: pero mabuhayan kayo ng loob; napagtagumpayan Ko na ang mundo."
[17:1] Sinabi ni Jesus ang mga ito at ibinaling ang mga mata Niya papunta sa langit sabay sinabi, "Ama, dumating na po ang oras. Luwalhatiin Niyo na po ang inyong Anak upang ang Anak Niyo rin ay luwalhatiin Kayo;
[17:2] kung paanong ibinigay Niyo sa Kanya ang kapamahalaan sa lahat ng katawang lupa, para bigyan Niya ng buhay na walang hanggang ang lahat ng ibinigay Niyo sa Kanya.
[17:3] At ito ang walang hanggang Buhay, na makilala Ka nila ang nag-iisang tunay na Diyos, at si Jesu-Kristo na Inyong ipinadala.
[17:4] Niluwalhati Ko po Kayo sa ibabaw ng daigdig. Tinapos Ko po ang trabahong ibinigay Niyo po sa Aking gawin.
[17:5] At ngayon po ay luwalhatiin Niyo Ako Ama, kasama ng sarili Niyo, ng kaluwalhatian na mayroon Ako sa piling Niyo bago pa magkaroon ng daigdig.
[17:6] Ipinakilala Ko po ang Inyong pangalan sa mga taong ipinagkaloob Niyo sa Akin mula sa daigdig. Sila po ay sa Inyo at sa Akin Niyo sila ibinigay, at iningatan nila ang Inyong salita.
[17:7] Ngayon po'y alam na nila na ang lahat ng mga bagay na ibinigay Niyo sa Akin gaano man karami ay mula sa Inyo.
[17:8] Dahil ang mga salita na ibinigay Niyo po sa Akin ay ibinigay Ko na sa kanila, at tinanggap naman nila, at totoong naunawaan nila na mula sa Inyo ay naparito Ako, at naniwala sila na Kayo po ang nagpadala sa Akin.
[17:9] Ako po ay humihiling patungkol sa kanila, hindi patungkol sa mundo ang hiling Ko, kundi patungkol sa kanila na ibinigay Niyo po sa Akin, dahil po sa Inyo sila.
[17:10] At lahat po ng sa Akin ay sa Inyo at ang sa Inyo ay sa Akin; at Ako ay naluwalhati sa pamamagitan nila.
[17:11] At hindi na po Ako magtatagal sa ibabaw ng daigdig, pero sila po ay nasa ibabaw pa ng daigdig. At dumudulog po Ako sa Inyo: Amang Banal, ingatan Niyo po sila sa pamamagitan ng pangalan Niyo na ibinigay Niyo sa Akin, upang sila ay magkaisa kagaya natin.
[17:12] Habang sila po'y kasama Ko sa ibabaw ng daigdig ay iniingatan Ko sila sa pamamagitan ng pangalan Niyo: sila na ibinigay Niyo po sa Akin ay iningatan Ko at wala sa kanila ang napahamak maliban sa anak ng kapahamakan upang matupad ang nakasulat sa Biblia.
[17:13] Pero ngayon po ay lumalapit Ako sa Inyo at sinasabi Ko ang mga bagay na ito sa ibabaw ng daigdig upang taglayin nila sa kalooban nila ang kapuspusan ng kagalakan Ko.
[17:14] Ibinigay Ko po sa kanila ang Inyong salita at kinamuhian sila ng mundo, dahil hindi sila produkto ng mundo, katulad Ko na hindi produkto ng mundo.
[17:15] Hindi Ko po hinihiling na tanggalin Niyo po sila mula sa mundo, kundi ay ingatan Niyo po sila mula sa masama.
[17:16] Hindi po sila kabilang sa mundo, gaya Ko po na di kabilang sa mundo.
[17:17] Italaga Niyo po sila sa Inyong katotohanan. Ang Inyo pong salita ay katotohanan.
[17:18] Kung paanong Ako ay pinadala Niyo papunta sa mundo, gayon din naman ay pinadala Ko sila sa gitna ng mundo.
[17:19] At alang-alang sa kanila ay itinatalaga Ko po ang Aking sarili upang sila rin ay maitalaga sa katotohanan.
[17:20] At hindi lang po Ako humihiling para sa mga ito kundi para rin sa mga maniniwala sa Akin sa pamamagitan ng salita nila;
[17:21] na sila pong lahat ay magkaisa; kung paanong Ikaw, Ama, ay sumasa Akin, at Ako po'y sumasa Inyo, na sila din po ay magkaisa sa Atin, para maniwala ang mundo na pinadala Niyo po Ako.
[17:22] At ang kaluwalhatian na ibinigay Niyo po sa Akin ay ibinigay Ko na sa kanila para sila po ay magkaisa kung paanong tayo ay nagkakaisa.
[17:23] Ako'y sumasa kanila at Kayo'y sumasa Akin para sila'y maging kumpleto sa pagkakaisa at para mauunawaan ng mundo na Kayo ang nagpadala sa Akin, at minahal Niyo sila kung paano Niyo po Ako minahal.
[17:24] Ama, gusto Ko po na sila rin na ipinagkaloob Niyo sa Akin ay makasama Ko kung nasaan Ako para makita nila ang kaluwalhatiang nasa Akin na ibinigay Niyo po sa Akin, dahil minahal Niyo na Ako bago pa man lalangin ang mundo.
[17:25] Amang matuwid, kahit pa hindi Kayo kilala ng mundo, kilala Ko naman Kayo at naunawaan ng mga ito na pinadala Niyo Ako.
[17:26] At pinakilala Ko po sa kanila ang pangalan Niyo at patuloy na ipapakilala, para ang pag-ibig na ipinaranas Niyo po sa Akin ay sumakanila at Ako sa kanila."
[18:1] Pagkasabi ni Jesus sa mga bagay na ito ay lumakad Siya kasama ng mga estudyante Niya patawid ng batis ng Cedron kung saan ay may hardin. Pumasok Siya roon pati na ang mga estudyante Niya.
[18:2] At alam rin ni Judas (na nakahanda nang ipagkanulo Siya) ang lugar, dahil madalas makipagpulong si Jesus doon kasama ng mga estudyante Niya.
[18:3] Kaya't nang makakuha si Judas ng isang batalyon at mga tauhan mula sa mga pangulong pari at mga Pariseo, nagpunta sila roon na may kargang mga sulo, at mga lampara, saka mga armas.
[18:4] Kaya naman si Jesus, dahil nalalaman ang lahat ng mangyayari sa Kanya, ay lumabas sabay sinabi sa kanila, "Sino ba ang hinahanap niyo?"
[18:5] Sinagot nila Siya, "Si Jesus na Nazareno." Sinabi sa kanila ni Jesus, "Ako Siya." At nakatayo rin kasama nila si Judas na nagtaksil sa Kanya.
[18:6] Kaya't nang sabihin Niya sa kanilang, "Ako Siya," sila'y napa atras at nabuwal sa lupa.
[18:7] Kaya't muli Siyang nagtanong sa kanila, "Sino ba ang hinahanap niyo?" At sinabi nila, "Si Jesus na Nazareno."
[18:8] Sumagot si Jesus, "Sinabi Ko na sa inyo na Ako. Kaya't kung Ako ang hanap niyo, pabayaan niyong makaalis ang mga ito:"
[18:9] Para matupad ang salita na sinabi Niya na, "Walang sinumang napahamak mula sa kanila na ipinagkaloob Niyo sa Akin."
[18:10] Kaya't binunot ni Simon Pedro ang dalang patalim at tinaga ang alipin ng Pangulong Pari, anupa't natanggal niya ang kanang taynga nito. At ang pangalan ng alipin ay Malkus.
[18:11] Kaya't sinabi ni Jesus kay Pedro, "Ipasok mo ang patalim mo sa loob ng lalagyan! Ang baso na ibinigay sa Akin ng Ama, hinding-hindi Ko ba ito iinumin?"
[18:12] Kaya't ang buong batalyon, kasama ng kapitan, at ng mga tauhan ng mga Judio ay dinakip si Jesus at Siya'y tinali nila.
[18:13] At dinala muna Siya kay Annas dahil siya ang biyenang lalaki ni Caiafas na siyang Pangulong Pari noong taong iyon.
[18:14] At si Caiafas ang nagpayo sa mga Judio na mas mainam na isang tao ang mamatay alang-alang sa taong bayan.
[18:15] Pero sinusundan ni Simon Pedro si Jesus pati nang isa pang estudyante. At ang estudyante na ito ay kilala ng Pangulong Pari at kasamang pumasok ni Jesus sa loob ng bulwagan ng Pangulong Pari.
[18:16] Pero si Pedro ay tumayo lang sa tabi ng pintuan sa labas. Kaya't lumabas yung isang estudyante na kilala ng Pangulong Pari at kinausap ang gwardia sa pintuan. At pinapasok nito si Pedro.
[18:17] Kaya't sinabi kay Pedro ng babaing gwardia sa pinto, "Di ba't isa ka rin sa mga estudyante ng taong ito?" Sinabi niya, "Ako? Hindi ho."
[18:18] Pero ang mga alipin at ang mga tauhan ay nakatayo sa harap ng nagbabagang uling na ginawa nila dahil sa lamig. At nagpapainit sila roon, at kasama nilang nakatayo si Pedro na nagpapainit rin.
[18:19] Ngayon, ang Pangulong Pari ay nagtanong kay Jesus tungkol sa mga estudyante Niya at tungkol sa mga katuruan Niya.
[18:20] Sinagot siya ni Jesus, "Lantaran Akong nagsasalita sa mundo. Lagi Akong nagtuturo sa loob ng simbahan at sa loob ng templo kung saan laging nagtitipon ang mga Judio. At wala Akong turo na sinabi ng lihim.
[18:21] Bakit mo Ako tinatanong? Tanungin mo ang mga nakarinig, kung ano ang sinabi Ko sa kanila. Tignan mo, alam nila ang sinabi Ko."
[18:22] Pero nang sabihin Niya ang mga ito, sinampal si Jesus ng isa sa mga tauhang nakatayo sabay nagsabi, "Ganito Ka sumagot sa Pangulong Pari?"
[18:23] Sinagot siya ni Jesus, "Kung mali ang sinabi Ko, magpatotoo ka tungkol sa mali, pero kung tama ay bakit mo Ako sinampal?"
[18:24] Pagkatapos nito'y pinadala Siya ni Annas na nakagapos kay Caiafas na Pangulong Pari.
[18:25] At habang nakatayo at nagpapainit si Simon Pedro ay sinabi naman nila sa kanya, "Hindi ba't isa ka rin sa mga estudyante Niya?" Itinanggi niya ito at sinabi, "Ako? Hindi ho."
[18:26] Yung isa mula sa mga alipin ng Pangulong Pari na pinsan ng lalaking tinagpasan ni Pedro ng taynga ay nagsabi, "Di ba nakita kita sa loob ng hardin na kasama Niya?"
[18:27] Muli nanaman itong itinanggi ni Pedro at biglang tumilaok ang manok.
[18:28] Kaya't mula kay Caiapas ay dinala nila si Jesus sa loob ng kampo, at umaga na ng sandaling iyon. Pero sila, hindi sila pumasok sa loob ng kampo sa kagustuhan nilang di madungisan, at para makasalo sila sa Paskua.
[18:29] Kaya't lumabas si Pilato at sinabi sa kanila, "Anung akusasyon ang dala niyo laban sa taong ito?"
[18:30] Sumagot sila at sinabi sa kanya, "Hindi siguro namin Siya dadalhin sa iyo kung hindi Siya isang masamang tao."
[18:31] Kaya't sinabi sa kanila ni Pilato, "Kunin niyo Siya at hatulan niyo Siya ayon sa inyong Batas." Sinabi naman sa kanya ng mga Judio, "Iligal sa aming magpapatay ng sinuman."
[18:32] (para ang salita na sinabi ni Jesus ay matupad na nagpapahiwatig kung anung klaseng kamatayan Siya ay malapit nang mamatay.)
[18:33] Kaya't pumasok uli si Pilato sa loob ng kampo sabay ipinatawag si Jesus, at sinabi sa Kanya, "Ikaw ba ang Hari ng mga Judio?"
[18:34] Sinagot siya ni Jesus, "Sinasabi mo ba ang bagay na ito mula sa iyong sarili o may ibang nagsabi sa iyo tungkol sa Akin?"
[18:35] Sumagot si Pilato, "Ako ba'y Judio? Ang sarili Mong bayan at ang mga pangulong pari ang nagdala sa Iyo sa akin. Ano ba ang ginawa Mo?"
[18:36] Sumagot si Jesus, "Ang Aking kaharian ay di galing sa mundong ito. Kung ang Aking kaharian ay nasa mundong ito, nakipaglaban na sana ang Aking mga tauhan para hindi Ako madakip ng mga Judio. Pero sa ngayon, ang Aking kaharian ay wala rito."
[18:37] Kaya't sinabi sa Kanya ni Pilato, "Kung ganoon, Ikaw nga ay isang hari?" Sumagot si Jesus, "Ikaw na ang nagsabing hari Ako. Ako ay isinilang para dito, at para dito ay dumating Ako sa ibabaw ng mundo: upang Ako'y magbigay ng testimoniya sa katotohanan. Bawat isang panig sa katotohanan ay nakikinig sa Aking tinig."
[18:38] Sinabi sa kanya ni Pilato, "Ano ba ang katotohanan?" At pagkasabi nito'y lumabas siyang muli para harapin ang mga Judio, at sinabi niya sa kanila, "Wala ako sa Kanyang makitang anumang krimen.
[18:39] Pero mayroon kayong kaugalian kada pagsapit ng Paskua na dapat akong magpalaya ng isang tao para sa inyo. Kaya't gusto niyo ba na palayain ko sa inyo ang Hari ng mga Judio?"
[18:40] Kaya't sumigaw uli silang lahat sabay sabi, "Hindi ang isang ito, kundi si Barabas! Pero si Barabas ay isang mandarambong.
[19:1] Kaya't sa puntong iyon ay kinuha ni Pilato si Jesus at hinagupit Siya.
[19:2] At ang mga pulis ay gumawa ng koronang tinik, ipinatong sa Kanyang ulo, at isang malakulay talong na balabal ang kanilang ibinalot sa Kanya.
[19:3] At sinabi nila, "Mabuhay ang Hari ng mga Judio!" At Siya ay binigyan nila ng maraming sampal.
[19:4] Kaya't muling lumabas si Pilato at sinabi sa kanila, "Tignan niyo, dinadala ko Siya palabas sa inyo para malaman niyo na wala akong makitang anumang pwedeng ikaso sa Kanya.
[19:5] Pagkatapos ay dinala niya sa labas si Jesus na nakasuot ng koronang tinik at ng malakulay talong na balabal, at sinabi niya sa kanila, "Tignan niyo yung tao."
[19:6] Kaya't nang makita Siya ng mga pangulong pari at ng mga tauhan ay sumigaw sila, "Ipako mo sa krus! Ipako mo sa krus!" Sinabi sa kanila ni Pilato, "Kunin niyo Siya at kayo ang magpako sa krus, dahil wala akong makitang pagkakamali sa Kanya."
[19:7] Sinagot siya ng mga Judio, "Mayroon kaming batas at ayon sa aming batas ay dapat Siyang mamatay dahil ginawa Niyang Anak ng Diyos ang Kanyang sarili."
[19:8] Kaya't nang marinig ni Pilato ang salitang iyon, lalo siyang natakot.
[19:9] At muli siyang pumasok sa loob ng kampo at tinanong niya si Jesus, "Taga saan ka ba?" Pero hindi nagbigay sa kanya ng sagot ni Jesus.
[19:10] Kaya't sinabi sa Kanya ni Pilato, "Hindi Mo ba ko sasagutin? Hindi Mo ba alam na may kapangyarihan akong ipako Ka sa krus at may kapangyarihan akong palayain Ka?"
[19:11] Sumagot si Jesus, "Wala kang anumang kapangyarihan laban sa Akin kung hindi ito sa iyo ibinigay mula sa itaas: dahil dito, ang nagdala sa Akin sa iyo ang may mas malaking kasalanan."
[19:12] Mula noon ay naghanap na si Pilato ng paraan na palayain Siya. Pero patuloy ang sigawan ng mga Judio sa pagsasabing, "Kung palalayain mo iyan, hindi ka kaibigan ng Emperador! Sinumang ginagawang hari ang sarili ay kumakalaban sa Emperador."
[19:13] Kaya't nang marinig ni Pilato ang salitang iyon, inakay niya palabas si Jesus at umupo sa ibabaw ng Luklukan ng Hukuman, sa ibabaw ng lugar na kung tawagin ay, "Nilatag na Bato," pero sa Hebreo ay, "Pedestal".
[19:14] Pero iyon ay panahon na para sa paghahanda ng Paskua, at halos alas dose na ng tanghali. At sinabi niya sa mga Judio, "Pagmasdan niyo, ang hari niyo!"
[19:15] Pero sumigaw sila ng, "Dalhin mo na! Dalhin mo na yan! Ipako mo na Siya sa krus!" Sinabi sa kanila ni Pilato, "Ipapako ko ba sa krus ang hari niyo?" Sumagot ang mga pangulong pari, "Wala kaming hari maliban sa Emperador!"
[19:16] Kaya't sa puntong iyon Siya'y ipinaubaya na niya sa kanila para ipako sa krus. At kinuha na nila si Jesus at dinala.
[19:17] At habang dala-dala ang Kanyang krus, lumakad Siya papunta sa kung tawagin ay Lugar ng Bungo na tinatawag sa Hebreo na Golgota.
[19:18] Doon nila Siya ipinako sa krus at may dalawa pang kasama Niya: ang isa sa kanan at ang isa naman ay sa kaliwa; at sa gitna nila si Jesus.
[19:19] At nagsulat rin si Pilato ng pamagat para sa kasong krimen, tapos ay ipinaskil niya ito sa tuktok ng krus. At ang nakasulat ay: JESUS NA NAZARENO, ANG HARI NG MGA JUDIO.
[19:20] Kaya't marami sa mga Judio ang nakabasa sa pamagat na ito dahil ang lugar kung saan ipinako si Jesus ay malapit lang sa lungsod at ito'y nakasulat sa Hebreo, sa Griego, at sa Latin.
[19:21] Kaya't sinabi ng mga pangulong pari ng mga Judio kay Pilato, "Huwag mong isulat, 'ANG HARI NG MGA JUDIO' kundi, 'ANG ISANG ITO AY NAGSABING AKO ANG HARI NG MGA JUDIO.'"
[19:22] Sumagot si Pilato, "Naisulat ko na ang naisulat ko."
[19:23] Kaya't nang maipako na ng mga pulis si Jesus ay kinuha nila ang mga damit Niya at pinagparte ang mga ito sa apat, isang parte kada pulis, pati ang Kanyang panloob na damit. Pero ang panloob na damit ay walang katahi-tahi, hinabi mula sa itaas hanggang sa ibaba.
[19:24] Kaya't sinabi nila sa isa't isa, "Huwag nating hatiin ito, sa halip ay magpalabunutan na lang tayo para dito upang malaman kung kanino ito mapupunta." Para matupad ang nakasulat sa Biblia na nagsasabing, "Pinaghatian nila ang Aking mga damit sa kanilang mga sarili at nagpalabunutan sila para sa Aking damit." Ito nga talaga ang ginawa ng mga pulis.
[19:25] At nakatayo malapit sa krus ni Jesus ang Kanyang ina, at ang kapatid na babae ng Kanyang ina, si Maria na asawa ni Cleopas, at si Maria na taga Magdala.
[19:26] Kaya't nang makita ni Jesus ang ina at ang estudyante na malápit sa puso Niya na nakatayo sa tabi, sinabi Niya sa Kanyang ina, "Ginang, tignan mo ang iyong anak!"
[19:27] Pagkatapos ay sinabi Niya sa estudyante, "Tignan mo ang iyong ina!" At mula sa oras na iyon, tinanggap siya nitong estudyante sa loob ng kanyang sariling tahanan.
[19:28] Pagkatapos nito, nang makita ni Jesus na ngayon ay nagawa na Niya ang lahat ng bagay para matupad ang Biblia, sinabi Niya, "Nauuhaw Ako."
[19:29] Ngayon, mayroon doong isang lalagyang puno ng suka. At nang mapuno nila ng suka ang espongha at makabit sa sanga ng hysop, inilagay nila iyon sa bibig Niya.
[19:30] Kaya't nang tanggapin ni Jesus ang suka ay sinabi Niya, "Tapos na." At pagyuko ng ulo ay ibinigay na Niya ang espiritu.
[19:31] Kaya't ang mga Judio, para hindi manatili sa ibabaw ng krus ang mga katawan sa kalagitnaan ng Araw ng Pamamahinga, dahil iyon ay panahon ng paghahanda, (dahil ang Araw ng Pamamahingang iyon ay napakahalagang araw) hiniling nila kay Pilato na baliin ang kanilang mga binti at alisin na sila.
[19:32] Kaya't lumapit ang mga pulis at parehong binali ang mga binti ng nauna at yung sa isa pang kasama Niyang ipinako sa krus.
[19:33] Pero, pagdating sa harap ni Jesus, nang makita nilang patay na Siya, ay hindi na nila binali ang Kanyang mga binti.
[19:34] Pero sinaksak ng sibat ang Kanyang tagiliran ng isa sa mga pulis at biglang lumabas ang dugo at tubig.
[19:35] At nagpatotoo ang nakakita at totoo ang kanyang testimoniya. Alam Niya rin na totoo ang sinasabi niya, para kayo ay maniwala.
[19:36] Dahil nangyari ang mga bagay na ito para ang nakasulat sa Biblia ay matupad, "Walang buto Niya ang mababali."
[19:37] At muli, isa pang nakasulat sa Biblia ang nagsasabi, "Pagmamasdan nila ang sinaksak nila."
[19:38] At pagkatapos nito ay hiniling kay Pilato ni Jose na taga Arimatea na estudyante ni Jesus (pero palihim lamang dahil sa takot sa mga Judio) na makuha niya ang katawan ni Jesus. At pumayag naman si Pilato. Kaya nagpunta siya at kinuha ang katawan ni Jesus.
[19:39] At dumating rin si Nicodemo (iyong nakipagkita noong una kay Jesus nang gabi) na may dalang pabangong gawa sa pinaghalong mira at alobera na aabot sa 35 litro.
[19:40] Kaya't kinuha nila ang katawan ni Jesus at binalot ito sa mga linong tela kasama ng mga pabango ayon sa nakagawiang paraan na paglilibing sa mga Judio.
[19:41] Ngayon, sa loob ng lugar kung saan Siya ipinako sa krus ay may isang hardin, at sa loob ng hardin ay may isang bagong libingan kung saan ay wala pang sinumang nailagay.
[19:42] Kaya't doon nila inilagay si Jesus dahil sa Paghahanda ng mga Judio, dahil ang libingan ay malapit lang.
[20:1] At sa unang araw ng linggo, si Maria na taga Magdala ay lumakad ng maaga habang madilim pa papunta sa libingan at nakita niya ang bato na natanggal mula sa libingan.
[20:2] Kaya't tumakbo siya at nagpunta kina Simon Pedro at sa isa pang estudyante na malápit sa puso ni Jesus. At sinabi niya sa kanila, "Kinuha nila ang Panginoon mula sa libingan at di namin alam kung saan nila Siya nilagay!"
[20:3] Kaya't umalis si Pedro at yung isa pang estudyante at nakarating sa libingan.
[20:4] At sabay na nagsitakbo ang dalawa, pero mas matulin yung isang estudyante kaya naiwan niya si Pedro, at nauna itong dumating sa libingan.
[20:5] At pagsilip ay nakita niyang nakalatag ang mga linong tela pero hindi pa siya pumasok.
[20:6] At dumating si Simon Pedro kasunod niya at pumasok ito sa loob ng libingan at nakita ang mga linong tela na nakalatag,
[20:7] at ang panyong nakalagay sa ulo Niya na hindi kasama ng mga linong telang nakalatag kundi ay hiwalay na nakabulumbon sa isang tabi.
[20:8] Kaya't pumasok din yung isang estudyante na naunang dumating sa libingan. At nakita niya at siya'y naniwala.
[20:9] Hindi pa kasi nila naiintindihan ang nakasulat sa Biblia na Siya'y dapat na bumangon mula sa mga patay.
[20:10] Kaya't bumalik uli ang mga estudyante sa kani-kanilang tirahan.
[20:11] Pero si Maria ay nakatayong umiiyak sa labas, katabi ng libingan. At habang umiiyak ay sumilip siya sa loob ng libingan,
[20:12] at nakita niyang nakaupo ang dalawang anghel na nakadamit ng puti, ang isa ay malapit sa ulo at ang isa ay malapit sa paa: kung saan inilagay ang katawan ni Jesus.
[20:13] At sinabi nila sa kanya, "Iha, bakit ka umiiyak?" Sinabi niya sa kanila, "Kinuha po kasi nila ang Panginoon ko, at di ko po alam kung saan nila Siya nilagay."
[20:14] At pagkasabi nito ay napatingin siya sa likuran at nakita niya si Jesus na nakatayo pero hindi niya alam na si Jesus iyon.
[20:15] Sinabi sa kanya ni Jesus, "Iha, bakit ka umiiyak? Sinung hinahanap mo?" Sa pag-aakala niyang Siya ang hardinero, sinabi niya sa Kanya, "Ser, kung kayo po ang nagdala sa Kanya, sabihin niyo po sa akin kung saan niyo Siya inilagay at ako na po ang magdadala sa Kanya."
[20:16] Sinabi sa kanya ni Jesus, "Maria!" Paglingon ay sinabi niya sa Kanya, "Raboni! (ang ibig sabihi'y, 'Guro')
[20:17] Sinabihan siya ni Jesus, "Huwag mo Akong hawakan dahil hindi pa ako umaakyat papunta sa Ama Ko. Pero lumakad ka papunta sa Aking mga kapatid at sabihin mo sa kanila, 'Paakyat na Ako papunta sa Ama Ko at Ama niyo, at sa Diyos Ko at Diyos niyo.'"
[20:18] Dumating si Maria na taga Magdala para ibalita sa mga estudyante na nakita niya ang Panginoon at sinabi Niya ang mga bagay na ito sa kanya.
[20:19] Samantala, kinagabihan nang araw na iyon, ang unang araw ng linggo, at habang ang mga pinto ay naka kandado kung saan nagkatipon ang mga estudyante dahil sa takot nila sa mga Judio, dumating si Jesus at tumayo sa gitna at sinabi sa kanila, "Kapayapaan sa inyo!"
[20:20] At pagkasabi nito ay ipinakita Niya sa kanila ang mga kamay at ang tagiliran Niya. Kaya't nagdiwang ang mga estudyante nang makita ang Panginoon.
[20:21] Kaya't sinabing muli ni Jesus sa kanila, "Kapayapaan sa inyo. Kung paanong ipinadala Ako ng Ama, ipinapadala Ko rin kayo."
[20:22] At pagkasabi nito ay hiningahan Niya at sinabihan sila, "Tanggapin niyo ang Banal na Espiritu.
[20:23] Kaninumang mga kasalanan ang inyong patawarin, ang mga ito'y pinatatawad para sa kanila, kanino man ang inyong pagkaitan, ang mga ito ay pinagkaitan."
[20:24] Pero si Tomas na alyas "Kambal" na isa sa labing-dalawa ay hindi nila kasama nang dumating si Jesus.
[20:25] Kaya't sinabi sa kanya ng ibang mga estudyante, "Nakita namin ang Panginoon!" Pero ang sabi niya sa kanila, "Malibang makita ko sa gitna ng mga kamay Niya ang marka ng mga pako at malagay ko ang daliri ko papasok sa butas ng mga pako, at mailagay ko ang kamay ko sa loob ng tagiliran Niya, hinding hindi ako maniniwala!"
[20:26] At matapos ang walong araw, ang mga estudyante Niya ay nasa loob muli at si Tomas ay kasama na nila. Habang ang mga pintuan ay nakakandado, dumating si Jesus at tumayo sa kalagitnaan. At sinabi Niya, "Kapayapaan sa inyo!"
[20:27] Pagkatapos ay sinabi Niya kay Tomas, "Ilagay mo dito ang daliri mo at tignan mo ang mga kamay Ko. Iunat mo rin ang kamay mo at ilagay mo sa loob ng tagiliran Ko. Huwag ka ring maging mapag-alinlangan, kundi mapagpaniwala."
[20:28] At sumagot si Tomas at sinabi sa Kanya, "Ang Panginoon ko, at ang Diyos Ko!"
[20:29] Sinabi sa kanya ni Jesus, "Dahil nakita mo Ako, Tomas, ay naniwala ka na. Mapalad ang mga hindi nakakita pero naniwala."
[20:30] Sa totoo lang din, marami pang ibang senyales ang ginawa ni Jesus sa harap ng mga estudyante Niya na di naisulat sa loob ng aklat na ito.
[20:31] Pero naisulat ang mga ito para maniwala kayo na si Jesus ang Kristo, ang Anak ng Diyos at sa pamamagitan ng paniniwala ay magkaroon kayo ng Buhay sa pamamagitan ng pangalan Niya.
[21:1] Pagkatapos ng mga bagay na ito ay ipinakitang muli ni Jesus ang Kanyang sarili sa mga estudyante sa tabing dagat ng Tiberias. At sa ganitong paraan Siya nagpakita:
[21:2] Magkakasamang nandoon sina Simon Pedro, at Tomas na alyas Kambal, pati si Nataniel na taga Cana sa Galilee, at ang mga lalaking anak ni Zebedeo, at dalawa pa sa Kanyang mga estudyante.
[21:3] Sinabi sa kanila ni Simon Pedro, "Aalis ako para mangisda." Sinabi nila sa kanya, "Tara, sama rin kami sa iyo!" Umalis sila at agad na sumakay sa loob ng bangka. Pero wala silang nahuli nang gabing iyon.
[21:4] At pagdating na ng umaga, tumayo si Jesus sa ibabaw ng pampang, pero hindi nakilala ng mga estudyante na Siya si Jesus.
[21:5] Kaya't sinabi sa kanila ni Jesus, "Mga tutoy, wala ba kayong anumang pagkain?" Sumagot sila sa Kanya, "Wala po."
[21:6] At sinabi Niya sa kanila, "Ihagis niyo ang lambat sa bandang kanang bahagi ng bangka at makakakita kayo." Inihagis nga nila at ngayon ay di na nila ito kayang hilahin dahil sa dami ng mga isda.
[21:7] Kaya't ang estudyante na iyon na malapit sa puso ng Panginoon ay nagsabi kay Pedro, "Ang Panginoon yun!" Kaya't nang marinig ni Simon Pedro na ang Panginoon yun, nagsuot siya ng pang-itaas na damit (dahil siya'y nakahubad) at tumalon siya sa gitna ng dagat.
[21:8] At dumating ang ibang mga estudyante sa maliit na bangka dala-dala ang lambat ng mga isda. Hindi sila kasi ganun kalayo mula sa lupa, kundi humigit kumulang nasa 90 metro.
[21:9] Kaya't nang makarating sila sa ibabaw ng lupa, nakita nilang may nakahandang nagbabagang mga uling na may nakapatong sa ibabaw na isang isda at isang tinapay.
[21:10] Sinabi sa kanila ni Jesus, "Magdala kayo mula sa mga isdang nahuli niyo ngayon."
[21:11] Umahon si Simon Pedro at binatak ang lambat papunta sa lupa na puno ng malalaking isda - isang daan at limampu't tatlo. At kahit napakarami ng mga ito ay hindi nasira ang lambat.
[21:12] Sinabi sa kanila ni Jesus, "Halikayo't kumain." Pero walang nagtangka sa mga estudyante na tanungin Siya, "Sino po Kayo?" Alam na nila na Siya ang Panginoon.
[21:13] Kaya lumapit si Jesus, sabay kinuha Niya ang tinapay at ibinahagi sa kanila, ganoon din sa isda.
[21:14] Ito na ngayon ang pangatlong beses na nagpakita si Jesus sa mga estudyante Niya matapos Niyang bumangon mula sa mga patay.
[21:15] At nang makakain na sila ay sinabi kay Simon Pedro ni Jesus, "Simon Jonas, iniibig mo ba Ako higit sa mga ito?" Sinabi nito sa Kanya, "Opo, Panginoon; nakikita Niyo po na mahal ko po kayo." Sinabi Niya rito, "Pakainin mo ang Aking mga kordero."
[21:16] Sinabi Niyang muli sa kanya sa ikalawang pagkakataon, "Simon Jonas, iniibig mo ba Ako?" Sinabi niya sa Kanya, "Opo, Panginoon, nakikita Niyo po na mahal ko kayo ." Sinabi Niya sa kanya, "Alagaan mo ang mga tupa Ko."
[21:17] Sinabi Niya sa kanya sa pangatlong pagkakataon, "Simon Jonas, mahal mo ba Ako?" Nasaktan na si Pedro dahil tatlong beses na Siyang nagsabi ritong, "Mahal mo ba Ko?" At sinabi nito sa Kanya, "Panginoon, nakikita Niyo po ang lahat ng bagay. Alam Niyo po na mahal ko Kayo." Sinabi sa kanya ni Jesus, "Pakainin mo ang mga tupa Ko.
[21:18] Totoong-totoo ang sinasabi Ko sa iyo, noong ikaw ay bata-bata pa, binibihisan mo ang sarili mo at lumalakad ka saan mo man magustuhan. Pero kapag nagka edad ka na ay iuunat mo ang mga kamay mo at may ibang maglalagay ng damit para sa iyo at magdadala sa iyo sa lugar na di mo gustong puntahan."
[21:19] Pero sinabi Niya ito bilang pahiwatig kung anung uri ng kamatayan pararangalan nito ang Diyos. At pagkasabi nito ay sinabi Niya rito, "Sumunod ka sa Akin."
[21:20] Pero paglingon ni Pedro ay nakita niyang sumusunod ang estudyante na malapit sa puso ni Jesus. Ito rin ang humiga sa dibdib Niya duon sa hapunan at nagsabing, "Panginoon, sino po ba ang magkakanulo sa Inyo?"
[21:21] Pagkakita rito ni Pedro ay sinabi niya kay Jesus, "Panginoon, paano naman po siya?"
[21:22] Sinabi sa kanya ni Jesus, "Kung gusto Ko siyang manatili hanggang sa pagdating Ko, ano naman ito sa iyo? Sumunod ka sa Akin."
[21:23] Kaya't kumalat ang salitang ito hanggang sa mga kapatiran na ang estudyante na ito ay hindi mamamatay. Pero hindi sinabi sa kanya ni Jesus na hindi siya mamamatay kundi, "Kung gusto Ko siyang manatili hanggang sa pagdating Ko, ano naman ito sa iyo?"
[21:24] Ito ang estudyante na nagpapatotoo patungkol sa mga bagay na ito at nagsulat ng mga ito. Alam rin namin na ang patotoo niya ay totoo.
[21:25] Pero marami pa ring ibang ginawa si Jesus na kung isusulat sila isa-isa, sa palagay ko, ang daigdig mismo ay walang paglalagyan sa dami ng mga librong maisusulat. Amen.
[1:1] Tunay nga, sa naunang salaysay na ginawa ko, O Teofilo, tungkol sa lahat ng bagay na parehong sinimulang gawin at ituro ni Jesus
[1:2] hanggang sa araw na Siya ay kunin sa itaas, ay nag-utos Siya sa pamamagitan ng Banal na Espiritu sa mga mensahero na Kanyang pinili.
[1:3] Ipinakita Niya rin sa kanila ang Kanyang sarili na buháy matapos na magdanas Siya ng hirap gamit ang napakaraming ebidensya sa loob ng 40 araw habang Siya'y nakikita nila at nagsasalita ng mga bagay patungkol sa Kaharian ng Diyos.
[1:4] At habang kasama nila Siyang nagkakatipon ay inutusan Niya silang, "Huwag kayong umalis sa Jerusalem, sa halip ay maghintay sa pangako ng Ama na narinig niyo sa Akin,
[1:5] dahil tunay na si Juan ay naglublob sa tubig, pero hindi na lilipas ang mahabang panahon, kayo ay ilulublob sa loob ng Banal na Espiritu."
[1:6] Kaya't nang sila ay nagkatipon, nagtanong sila sa Kanya at nagsabing, "Panginoon, ito na ba ang panahon kung saan ay ibinabalik Niyo na ang kaharian sa Israel?"
[1:7] Pero sinabi Niya sa kanila, "Hindi para sa inyo ang malaman pa ang mga sandali o mga panahon na itinakda ng Ama sa Kanyang sariling kapangyarihan.
[1:8] Pero tatanggap kayo ng kapangyarihan pagdating sa inyo ng Banal na Espiritu, at kayo ay magiging mga saksi Ko di lamang sa loob ng Jerusalem, pati rin sa lahat ng dako ng Judea at Samaria, at hanggang sa dulo ng daigdig."
[1:9] At matapos sabihin ang mga bagay na ito, habang sila ay nakatingin pa, Siya ay kinuha paitaas, at isang ulap ang nagdala sa Kanya palayo sa kanilang paningin.
[1:10] At habang sila'y nanonood sa pag-alis Niya papunta sa langit, sabay sa tabi nila ay may biglang tumayo na dalawang lalaking nakadamit na puti.
[1:11] At sinabi ng mga ito, "Mga lalaking Galilenyo, bakit kayo nakatayo habang nakatingin sa direksyon ng langit? Itong Jesus na inangat mula sa inyo papuntang langit ay darating sa paraan kung paano niyo Siya nakitang umaalis papunta sa langit."
[1:12] Kaya't bumalik sila papuntang Jerusalem mula sa bundok na kung tawagin ay Olibo na malapit sa Jerusalem - isang lakaran kapag sa araw ng Pamamahinga bumiyahe. 
[1:13] At nang makapasok ay umakyat sila papunta sa pinaka itaas na palapag kung saan ay magkakasamang nakatira sina Pedro, at Tyago, at Juan, at Andres, Felipe, at Tomas, Bartolome, at Mateo, Tyagong anak ni Alfeo, at Simong Masigasig, at Judas na kapatid ni Tyago.
[1:14] Silang lahat ay nagkakaisang nagpapatuloy sa pananalangin at pagsusumamo sa Diyos kasama ng mga kababaihan at ni Maria na ina ni Jesus pati na ang mga kapatid Niya.
[1:15] At sa loob ng mga panahong iyon ay tumayo si Pedro sa gitna ng mga estudyante na ang bilang ng pinagsamang mga pangalan ay aabot sa 120. Sinabi niya,
[1:16] "Mga lalaking kapatid, kailangang matupad itong nakasulat sa Biblia na sinabi ng Banal na Espiritu sa pamamagitan ng bibig ni David patungkol kay Judas na nagsilbing gabay sa mga dumakip kay Jesus;
[1:17] dahil kasama siya sa bilang natin at tumanggap siya ng bahagi sa ministeryong ito.
[1:18] Ngayon naman, ang taong ito ay nakakuha ng isang lote mula sa gantimpala ng kasamaan. At pagkahulog, ang nangyari ay nahati siya sa gitna at naglabasan ang lahat ng laman-loob niya.
[1:19] At naging kaalaman ito sa lahat ng mga naninirahan sa Jerusalem, kaya naman ay tinawag ang lugar na iyon sa kanilang sariling wika, Akeldama, na ibig sabihin ay bukid ng dugo.
[1:20] "Dahil naisulat sa aklat ng mga Awit: 'Pabayaan ang tahanan niyang walang tao; at hayaang walang nakatira sa loob nito; at ang pamumuno niya ay ibigay sa iba.'
[1:21] Kaya't maigi na mula sa mga nakasama nating lalake sa lahat ng panahon na ang Panginoong Jesus ay pumari't paritong kasama natin,
[1:22] mula sa simula ng paglulublob ni Juan hanggang sa araw na kinuha Siya paitaas mula sa atin, mula sa mga ito ay may isa na maging saksing kasama natin sa pagbangon Niya mula sa mga patay.
[1:23] Kaya't pumili sila ng dalawa: si Jose na tinatawag na Barsabas (Justo ang apelyido niya), at si Matias.
[1:24] At habang nananalangin ay sinabi nila, "Kayo po, Panginoon, ang tagasuri ng mga puso ng lahat. Ipakita Niyo po kung sino mula sa dalawang ito ang pinili Niyo
[1:25] na tumanggap ng bahagi sa ministeryong ito at sa katungkulang humayo kung saan dahil sa kasamaan ay pinabayaan ni Judas para umalis papunta sa lugar na para sa kanya."
[1:26] At nagbigay sila ng mga pangalan nilang dalawa, at nalaglag ang pamato na nakapangalan kay Matias; at inilagay siya sa bilang kasama ng 11 mga mensahero.
[2:1] Ngayon, nang dumating ang araw ng Pentecostes, silang lahat ay nagkasundong magtipon sa isang lugar.
[2:2] At biglang may dumating na tunog mula sa langit na parang may dala-dalang malakas na hangin, at pinuno nito ang buong bahay kung saan sila nakaupo.
[2:3] At doo'y may nakita silang mga dila na parang apoy na naghiwa-hiwalay at lumapag sa ibabaw ng bawat isa sa kanila.
[2:4] At silang lahat ay napuspos ng Banal na Espiritu at nagsimula silang magsalita sa iba't ibang wika. Ang pagsasalita nila ay naaayon sa ibinibigay ng Espiritu.
[2:5] At sa loob ng Jerusalem ay may mga nakatirang Judio, mga maka-Diyos na kalalakihan, mula sa iba't ibang bansa sa silong ng langit.
[2:6] At nang ang tunog na iyon ay dumating, nagtipon ang mga tao at nagtaka dahil ang bawat isa sa kanila ay naririnig ang mga ito na nagsasalita sa kanyang sariling wika.
[2:7] At habang namamangha silang lahat at nagtataka ay sinabi nila sa isa't isa, "Tignan niyo, hindi ba lahat itong mga nagsasalita ay mga Galilenyo?
[2:8] Kaya paanong naririnig natin ang bawat isa sa ating sariling wika kung saan tayo ipinanganak?
[2:9] Mga taga Parthia, at Medes, pati taga Elam; at ang mga nakatira sa Mesopotamia, di lang sa Judea, pati rin sa Cappadocia, sa Pontus at sa Asia,
[2:10] pati sa Phrygia at Pamphylia, sa Egypt at sa mga nasasakupan ng Libya papunta ng Cyrene; pati ang mga bumibisitang mga Romano, di lang mga tubong Judio pati rin ang mga sumapi sa relihiyon,
[2:11] mga Cretenyo, at mga Arabiyano - naririnig namin na sinasabi nila sa aming wika ang mga kadakilaan ng Diyos!"
[2:12] At habang namamangha silang lahat at nalilito, sinabi nila sa isa't isa, "Ano kaya ang ibig nitong sabihin?"
[2:13] Pero may ilan na pabirong sinabing, "Puno ang mga tiyan niyan ng sariwang katas ng ubas!"
[2:14] Pero tumayo si Pedro kasama ng 11, at nagsalita siya sa kanila ng malakas: "Mga kalalakihang Judio, at lahat kayo na nakatira sa Jerusalem, hayaan niyo na mapaliwanag ito sa inyo; at pakinggan niyo ang mga salita ko.
[2:15] Dahil ang mga taong ito ay hindi lasing, gaya ng inyong hinala, dahil alas nuebe palang ng umaga.
[2:16] Pero ito ay ang binanggit sa pamamagitan ng propeta Joel:
[2:17] At mangyayari sa huling mga araw, sabi ng Diyos, na kukuha Ako mula sa Espiritu Ko para ibuhos sa lahat ng katawang tao. At magpapahayag ng salita ng Diyos ang inyong mga anak na lalake at ang inyong mga anak na babae, at ang inyong mga kabataang lalake ay makakakita ng mga pangitain, at ang inyong matatandang lalake ay mananaginip ng mga panaginip.
[2:18] At maging sa mga alipin Kong lalake at sa mga alipin Kong babae ay ibubuhos Ko ang isang bahagi mula sa Espiritu Ko sa mga araw na iyon, at sila'y magpapahayag ng salita ng Diyos.
[2:19] At magbibigay Ako ng mga kamangha-manghang bagay sa gitna ng langit sa itaas, at mga tanda sa ibabaw ng daigdig sa ibaba, dugo at apoy, at singaw ng usok.
[2:20] Ang araw ay pipihit papunta sa dilim at ang buwan sa pagiging dugo, bago dumating ang dakila at maluwalhating Araw ng Panginoon.
[2:21] At mangyayari na bawat isang tumawag sa pangalan ng Panginoon ay maliligtas.
[2:22] Mga kalalakihan ng Israel, makinig kayo sa mga salitang ito; Si Jesus na Nazareno ay isang lalaking napatunayang mula sa Diyos sa inyong harapan gamit ang mga himala, at kamangha-manghang bagay at mga senyales na ginawa ng Diyos sa pamamagitan Niya sa kalagitnaan niyo,  kung paanong kayo rin mismo ang nakakaalam.
[2:23] Siya na ipinadampot dahil sa itinakdang plano at naunang kaalaman ng Diyos ay kinuha niyo, at sa kamay ng masasama ay inyong ipinako sa krus para patayin:
[2:24] na ibinangon ng Diyos nang palayain Siya sa pait ng kamatayan, dahil wala itong kapangyarihan na gapusin Siya.
[2:25] Dahil sinasabi ni David patungkol sa Kanya, "Nakikita ko lagi ang Panginoon sa harapan ko dahil Siya ay nasa kanang tabi ko, para hindi ako matinag.
[2:26] Dahil dito ay nagdiwang ang puso ko, at sobrang saya ng dila ko, at bukod pa rito ay mananahan ang aking katawang-tao ng may pag-asa,
[2:27] dahil hindi mo pababayaan ang kaluluwa ko sa mundo ng mga patay ni hahayaan Mong maranasan ng Iyong Banal ang pagkabulok.
[2:28] Ipinaranas Mo sa akin ang landas ng Buhay; pupunuin Mo ako ng kagalakan sa gitna ng presensya Mo."
[2:29] Mga kalalakihan at mga kapatid, hayaan niyong magsalita ako sa inyo ng malaya patungkol sa Amang David na namatay rin at nilibing, pero ang puntod niya ay kasama natin hanggang ngayon.
[2:30] Kaya bilang propeta at nauunawaan na ang Diyos ay sumumpa sa kanya ng isang pangako na mula sa bunga ng baywang niya ayon sa laman, ay itatatag ang Kristo na uupo sa gitna ng trono niya.
[2:31] Nang makita ito sa hinaharap ay nagsalita siya patungkol sa pagbangon ng Kristo mula sa mga patay, kung saan hindi pinabayaan ang kaluluwa Niya sa mundo ng mga patay ni nakaranas ng pagkabulok ang laman Niya.
[2:32] Itong Jesus na ito ay ibinangon ng Diyos mula sa mga patay kung saan kaming lahat ay mga saksi.
[2:33] Kaya't nang maitaas sa kanang tabi ng Diyos, at tanggapin ang ipinangakong Banal na Espiritu mula sa Ama ay ibinuhos Niya ito na nakikita at naririnig niyo ngayon.
[2:34] Dahil si David ay hindi umakyat papunta sa kalangitan pero sinabi niya mismo, 'Sinabi ng Panginoon sa Panginoon Ko: Umupo Ka sa kanang tabi Ko
[2:35] hanggang sa gawin Kong patungan ng mga paa Mo ang mga kaaway Mo.'
[2:36] Kaya't dapat malaman ng buong sambayanan ng Israel na itong Jesus na ito ay ginawa ng Diyos na parehong Panginoon at Kristo, Siya na ipinako niyo sa krus!"
[2:37] At nang mapakinggan nila ito ay naantig ang kanilang puso sabay sinabi nila sa harapan ni Pedro at iba pang mga mensahero, "Ano ang gagawin namin, mga lalaking kapatid?"
[2:38] At sinabi ni Pedro sa harapan nila, "Magbalik-loob na kayo at magpalublob sa tubig ang bawat isa sa inyo ayon sa pangalan ni Jesu-Kristo para sa kapatawaran ng mga kasalanan, at tatanggapin niyo ang regalo ng Banal na Espiritu.
[2:39] Dahil ang pangako ay para sa inyo, at sa inyong mga anak, at sa lahat ng nasa malalayong lugar - sa sinumang tinawag ng Panginoon nating Diyos.
[2:40] At sa pamamagitan ng marami pang salita ay nagpatuloy siyang magpatotoo at makiusap na nagsabing, "Iligtas niyo ang sarili niyo mula sa masamang henerasyong ito!"
[2:41] Ngayon, ang mga totoo at masasayang tumanggap ng kanyang mensahe ay nagpalublob sa tubig. At may 3000 mga kaluluwa ang nadagdag nang araw na iyon.
[2:42] At sila ay nagpapatuloy sa turo ng mga mensahero at sa pagsasalo-salo, at sa pagpuputol ng tinapay at sa mga panalangin.
[2:43] At dinapuan ng takot ang bawat isang kaluluwa, at maraming himala at mga senyales ang nangyayari sa pamamagitan ng mga mensahero.
[2:44] At lahat ng mananampalataya ay malapít sa isa't isa, at itinuturing nila na lahat ng bagay ay para sa lahat,
[2:45] pati na ang mga ari-arian at ang mga kayamanan nila ay ipinagbibili nila at ibinabahagi sa kanilang lahat ayon sa pangangailangan na mayroon ang sinuman.
[2:46] At sa bawat araw ay nagpapatuloy sila ng may iisang hangarin; sa loob ng templo, at sa paghahati-hati ng tinapay sa bawat tahanan. Nagsasalo-salo sila sa pagkain nang may kagalakan at dalisay na puso,
[2:47] nagpupuri sa Diyos at nagtatamasa ng pabor sa lahat ng tao. At ang Panginoon ay nagdaragdag sa konggregasyon araw-araw ng mga naliligtas.
[3:1] Ngayon si Pedro at si Juan ay magkasamang umaakyat sa loob ng templo pagsapit ng oras ng pananalangin. Iyon ay alas tres ng hapon.
[3:2] At may kinakargang isang lalake na naging lumpo mula pa sa tiyan ng kanyang ina. Siya ay dinadala nila araw-araw sa tabi ng pintuan ng templo na kung tawagin ay "Maganda," para manghingi ng abuloy mula sa mga pumapasok sa loob ng templo.
[3:3] Nang makita niya si Pedro at si Juan na malapit nang pumasok sa loob ng templo, nagmakaawa siya para makatanggap ng limos.
[3:4] Pero nang ibaling ni Pedro sa kanya ang paningin kasama ni Juan ay sinabi nito, "Tumingin ka sa amin."
[3:5] At nakinig siya sa kanila, umaasa na may tatanggapin mula sa kanila.
[3:6] Pero sinabi ni Pedro, "Wala akong pilak at ginto, pero ibibigay ko sa iyo itong mayroon ako. Sa pamamagitan ng pangalan ni Jesu Kristo na Nazareno, tumayo ka at maglakad!"
[3:7] At nang hawakan siya sa kanang kamay ay tinulungan siyang makatayo. Pero biglang lumakas ang mga paa at ang mga bukong-bukong niya.
[3:8] At paglundag ay tumayo siya at nagsimulang maglakad. At pumasok siya kasama nila sa loob ng templo - naglalakad, at lumulundag, at nagpupuri sa Diyos.
[3:9] At nakita siya ng lahat ng taong naglalakad at nagpupuri sa Diyos.
[3:10] at nakilala nila na siya nga iyon na umuupo para tumanggap ng limos sa tabi ng pintuang Maganda ng templo. At sila'y napuno ng pagkamangha at pagtataka tungkol sa nangyari sa kanya.
[3:11] Pero habang ang lumpong pinagaling ay nakahawak kay Pedro at Juan, magkakasamang tumakbo papunta sa kanila ang lahat ng tao malapit sa tinatawag na Portico ni Solomon na labis ang pagkamangha.
[3:12] At pagkakita ni Pedro ay nagsalita siya sa harapan ng mga tao, "Mga lalaking Israelita, bakit kayo nagtataka patungkol sa bagay na ito? O bakit kayo nakatitig sa amin na para bang sa pamamagitan ng aming sariling kapangyarihan o kabanalan ay nagawa namin siyang palakarin.
[3:13] Ang Diyos ni Abraham, at ni Isaac, at Jacob, ang Diyos ng ating mga ninuno ay niluwalhati ang lingkod Niyang si Jesus, na inyong ipinadakip, pagkatapos ay inyo Siyang itinakwil sa harap ni Pilato matapos itong magdesisyon na palayain Siya.
[3:14] Pero itinakwil niyo ang Banal at Matuwid at hiniling niyo na isang mamamatay-tao ang ibigay sa inyo.
[3:15] At pinatay niyo ang Prinsipe ng Buhay na ibinangon ng Diyos mula sa mga patay kung saan kami ay mga saksi.
[3:16] At sa pangalan Niya, sa pamamagitan ng pananalig sa pangalan Niya ay napalakas ang taong ito na nakikita at nakikilala niyo. Samakatuwid, ang pananalig na nagmumula sa Kanya ang nagbigay dito nang lubusang kagalingan sa harapan niyong lahat.
[3:17] At ngayon mga kapatid, alam ko na ginawa niyo ito dahil sa kamangmangan gayundin ng mga pinuno niyo.
[3:18] Pero sa ganitong paraan ay tinupad ng Diyos ang mga bagay na ipinahayag noon sa pamamagitan ng bibig ng lahat ng Kanyang mga propeta na dapat magdusa ang Kristo.
[3:19] Kaya't magbago kayo ng kaisipan at magbalik-loob na kayo para sa paglilinis ng inyong mga kasalanan, nang sa ganun ay dumating ang panahon ng kaginhawahan mula sa presensya ng Panginoon,
[3:20] at maipadala Niya si Jesu Kristo na noon ay ipinangaral sa inyo,
[3:21] na totoong kailangang tanggapin sa langit hanggang sa dumating ang panahon na maibalik ang lahat sa dati gaya ng sinabi ng Diyos sa pamamagitan ng bibig ng lahat ng Kanyang mga banal na propeta noong unang panahon.
[3:22] Dahil talagang sinabi ni Moises sa harapan ng mga ama na, 'Magtatatag ang Panginoong Diyos niyo ng isang propeta para sa inyo mula sa mga kapatid niyo na katulad ko; Siya ang pakikinggan niyo sa lahat ng sasabihin Niya sa inyo gaano man karami.
[3:23] At mangyayari na bawat kaluluwa na hindi makikinig sa propetang ito ay pupuksain mula sa bansa.'
[3:24] At bukod pa rito, lahat ng mga propeta mula kay Samuel at iyong mga sumunod pa; lahat sila ay nagsalita at nag-anunsyo patungkol sa mga araw na ito.
[3:25] Kayo ay mga lalaking anak ng mga propeta at ng kasunduan na ginawa ng Diyos sa harap ng mga ama natin na nagsasabi kay Abraham, 'At sa pamamagitan ng binhi mo ay pagpapalain ang lahat ng mga pamilya sa daigdig.'
[3:26] Nang dumating ang lingkod Niyang si Jesus, sa inyo Siya unang ipinadala ng Diyos para pagpalain kayo kapag tumalikod ang bawat isa sa inyo mula sa kasamaan."
[4:1] Pero habang nagsasalita sila sa harap ng mga tao, tinambangan sila ng mga pari, at ng pinuno sa templo kasama ng mga Saduseo,
[4:2] na konsumido na dahil sa pagtuturo nila sa mga tao at pangangaral ng pagkabuhay mula sa mga patay sa pamamagitan ni Jesus.
[4:3] At inaresto sila ng mga ito at inilagay sa kulungan hanggang sa kinabukasan dahil gabi na noon.
[4:4] Sa kabila nito, marami sa nakarinig ng Salita ang nanalig, at ang bilang ng mga kalalakihan ay aabot sa 5,000.
[4:5] At nangyari kinabukasan na nagtipon-tipon ang kanilang mga mahistrado, at mga punong-lingkod, kasama ng mga dalubhasa sa Biblia sa Jerusalem,
[4:6] kasama sina Annas na Pangulong Pari, at si Caiafas, pati si Juan at si Alexander at lahat sila na mula sa pamilya ng Pangulong Pari.
[4:7] At nang patayuin sila sa gitna ay nagsimula ang mga itong mag-imbestiga, "Sa pamamagitan ng anung kapangyarihan o sa pamamagitan ng kaninong pangalan niyo ginawa ang bagay na ito?"
[4:8] Sa puntong iyon ay sinabi sa kanila ni Pedro na puspos ng Banal na Espiritu, "Mga matataas na opisyal ng bayan, at mga punong-lingkod ng Israel,
[4:9] kung kami ngayon ay hinahatulan tungkol sa mabuting ginawa sa taong may sakit, kung papaano siya napagaling,
[4:10] dapat malaman niyong lahat at ng lahat ng tao sa Israel na sa pamamagitan ng pangalan ni Jesu Kristo na Nazareno, na inyong ipinapako sa krus, na binuhay ng Diyos mula sa mga patay - sa pamamagitan Niya ang lalaking ito ay nakatayo sa harapan niyo na walang kapansanan.
[4:11] Ito ay ang bato na itinapon niyong mga tagapagtayo ng gusali na naging pangunahing batong pansulok.
[4:12] Wala ring kaligtasan sa pamamagitan ninuman, dahil walang ibang pangalan sa ilalim ng langit na ibinigay sa mga tao kung saan tayo kinakailangang maligtas."
[4:13] Pero nang makita ng mga ito ang katapangan ni Pedro at ni Juan at napag-alamang sila ay mga ordinaryong mamamayan at hindi nakapag-aral, nagtaka sila at natukoy nila ang mga ito na sila ay mga nakasama ni Jesus.
[4:14] Pero dahil nakikita ng mga ito ang taong gumaling na nakatayo kasama nila, wala silang masabing laban dito.
[4:15] Pero nang utusan silang pumunta sa labas ng hukuman ay sumangguni sila sa isa't isa
[4:16] na nagsabing, "Ano ang gagawin natin sa mga taong ito? Dahil talagang isang kagila-gilalas na senyales ang nangyari sa pamamagitan nila na alam na ng lahat ng mga nakatira sa Jerusalem, at hindi natin ito kayang pabulaanan.
[4:17] Pero para hindi na ito lalong kumalat pa sa kalagitnaan ng mga tao, takutin natin sila ng may pagbabanta para huwag nang magsalita tungkol sa pangalang ito sa kahit kaninong tao."
[4:18] At nang ipatawag sila ay nag-utos ang mga ito sa kanila na huwag nang magsalita kahit kailan, ni magturo pa patungkol sa pangalan ni Jesus.
[4:19] Pero sumagot sa kanila si Pedro at si Juan na nagsabing, "Kayo ang magpasya kung matuwid ba sa harapan ng Diyos na kayo ang pakinggan imbes na ang Diyos?
[4:20] Dahil hindi namin magawa na hindi sabihin ang aming mga nakita at narinig."
[4:21] At matapos silang pagbantaan muli ay pinalaya na sila dahil walang maisip ang mga ito kung paano sila parurusahan dahil sa mga tao, dahil ang lahat ay nagpupuri sa Diyos patungkol sa nangyari.
[4:22] Higit na kasi sa kwarenta anyos ang tao kung saan nangyari ang senyales ng kagalingan na ito.
[4:23] At matapos palayain ay nagpunta sila sa kanilang mga kasamahan at ibinalita nila ang lahat ng sinabi sa kanila ng mga pangulong pari at ng mga punong-lingkod.
[4:24] At nang marinig nila ang mga bagay na ito sabay-sabay silang nanalangin sa Diyos ng malakas at nagsabing, "Panginoon, Kayo po ang Diyos na gumawa ng langit at ng daigdig, pati ng dagat, at lahat ng nananahan sa kanila
[4:25] na sa pamamagitan ng bibig ni David na lingkod Niyo ay nagsabing, 'Bakit nagwawala ang mga dayuhan at ang mga tao ay nag-iisip ng mga bagay na walang kabuluhan?
[4:26] Sama-samang tumayo ang mga hari ng daigdig at ang mga matataas na pinuno ay nagkita-kita para salungatin ang Panginoon at labanan ang Kanyang Kristo.
[4:27] Dahil ang totoo ay nagkasundo sina Herodes pati na si Pontio Pilato kasama ng mga dayuhan at ng bayang Israel, para labanan ang Banal na Lingkod Niyong si Jesus na Inyong hinirang,
[4:28] para gawin anumang bagay na itinalagang mangyari ng Inyong kamay at ng Inyong kagustuhan.
[4:29] At ngayon naman po, Panginoon, tignan Niyo ang mga pagbabanta nila at ipagkaloob Niyo po sa mga alipin Niyo ang kakayanan na sabihin ang Salita Niyo ng may buong katapangan,
[4:30] habang inuunat Niyo ang Inyong kamay para magpagaling; at ang mga senyales at mga himala ay mangyari sa pamamagitan ng pangalan ng banal Niyong lingkod na si Jesus."
[4:31] At nang sila ay makapanalangin, nayanig ang lugar kung saan sila nagkakatipon at silang lahat ay napuspos ng Banal na Espiritu at nakapagsalita sila ng Salita ng Diyos ng may katapangan.
[4:32] At ang buong bilang ng mga nanampalataya ay may iisang puso at kaluluwa, at walang isa man na may ari-arian na nagsasabi na iyon ay para lang sa kanyang sarili, sa halip ay itinuturing nila ang lahat ng bagay ay para sa lahat.
[4:33] At nagbibigay ng testimonya ang mga mensahero sa pagbangon ng Panginoong Jesus mula sa mga patay taglay ang dakilang kapangyarihan, at masaganang kagandahang-loob ang sumasa kanilang lahat,
[4:34] dahil wala ni isa man sa kanila ang may kakulangan, dahil lahat ng nagmamay-ari ng mga lupain o mga bahay ay nagkukusang magbenta ng mga ito, at dinadala nila ang halaga ng mga pinagbentahan,
[4:35] at inilalapag nila sa tabi ng paanan ng mga mensahero, at iyon ay ipinapamahagi ayon sa pangangailangan ng bawat isa.
[4:36] At si Jose, na pinangalanan ng mga mensahero na Barnabas, na ang ibig sabihin ay anak ng kaginhawahan, isang Levita, at tubong Cyprus
[4:37] na nagmamay-ari ng lupa ay ibinenta ito, dinala niya ang pera, at inilapag sa tabi ng paanan ng mga mensahero.
[5:1] At may isang lalake, Ananias ang pangalan, ang nagbenta ng ari-arian kasama ni Safira na asawa niya.
[5:2] Pero nagtabi siya ng palihim para sa sarili mula sa halaga ng napagbentahan na alam rin ng asawa niya. At nang dalhin iyung isang parte, ay inilapag niya ito sa tabi ng paanan ng mga mensahero.
[5:3] Pero sinabi ni Pedro, "Ananias, ano ang dahilan na napuspos ni Satanas ang puso mo na nagawa mong magsinungaling sa Banal na Espiritu, at nagtabi ka ng palihim para sa sarili mula sa halaga ng ibinayad sa lupa?
[5:4] Habang ito'y nasa iyo pa, hindi ba't nanatili itong ganito? At nang ito'y maibenta na, ito ay nasa ilalim ng iyong pamamahala. Anung dahilan na inilagay mo sa loob ng puso mo ang gawaing ito? Hindi ka nagsinungaling sa mga tao, kundi sa Diyos!"
[5:5] At nang marinig ni Ananias ang mga salitang ito ay nabuwal siya sabay nalagutan ng hininga. At tinamaan ng matinding takot ang lahat ng mga nakarinig ng mga bagay na ito.
[5:6] At nagtayuan ang mga kabataang lalake, binalot nila siya at inilabas para ilibing.
[5:7] Pero pagkalipas ng halos tatlong oras na pagitan, dumating rin ang asawa niya na walang kaalam-alam sa nangyari.
[5:8] At nagsimulang magsalita sa kanya si Pedro, "Sabihin mo sa akin kung ganito niyo nga kalaki naibenta ang lupa. At sinabi niya, "Oo, ganyan nga kalaki."
[5:9] Pero sinabi ni Pedro sa kanya, "Bakit naman dahil dyan ay nagkasundo kayong subukan ang Espiritu ng Panginoon? Pansinin mo, ang mga paa ng mga naglibing sa asawa mo ay malapit na sa pintuan, at sila ang magdadala sa iyo palabas."
[5:10] At bigla itong nabuwal sa tabi ng paanan niya at nalagutan ng hininga. At pagpasok ng mga kabataang lalake ay natagpuan nila itong patay na. At nang dalhin sa labas ay nilibing nila ito katabi ng asawa niya.
[5:11] At tinamaan ng matinding takot ang buong kongregasyon, at ang lahat ng mga nakarinig sa mga bagay na ito.
[5:12] At maraming mga senyales at mga himala ang naganap sa kalagitnaan ng mga tao sa pamamagitan ng mga kamay ng mga mensahero; (at silang lahat ay patuloy na nagsasama-sama sa loob ng Beranda ni Solomon.
[5:13] At wala sa mga taong natira sa labas ang may lakas ng loob na sumama sa kanila, gayun pa man ay hinahangaan sila ng mga tao.
[5:14] Kaya't maraming mananampalataya ang patuloy na nadaragdag sa Panginoon, malalaking bilang ng parehas na kalalakihan at kababaihan.)
[5:15] Kaya naman ay inilalabas na ang mga may sakit sa tabi ng mga kalsada at inilalagay sa ibabaw ng mga banig at mga upuan para sa pagdaan ni Pedro ay matamaan man lang ang ilan sa kanila ng anino niya.
[5:16] At nagdagsaan rin ang sangkatutak na tao mula sa mga lungsod na nakapalibot sa Jerusalem na dala-dala ang mga may sakit, at sinumang pinahihirapan ng maruruming espiritu, at silang lahat ay nagsisigaling.
[5:17] At tumayo ang Pangulong Pari, at lahat ng kasama niya, (na siyang sekta ng mga Saduseo) at sila ay napuno ng galit.
[5:18] At dinakip nila ang mga mensahero at nilagay nila ang mga ito sa loob ng pampublikong bilangguan.
[5:19] Pero sa gitna ng gabi, isang anghel ng Panginoon ang nagbukas sa mga pintuan ng bilangguan at naglabas sa kanila. Ang sabi niya,
[5:20] "Lumakad kayo, at pagtayo sa loob ng templo ay sabihin niyo sa mga tao ang lahat ng salita ng Buhay na ito."
[5:21] At pagkarinig nito, maagang-maaga pa lamang ay pumasok na sila sa loob ng templo at patuloy silang nagturo. At paglabas ng Pangulong Pari at ng mga kasamahan niya ay pinatawag nila ang hukuman at ang buong grupo ng mga matatandang pinuno ng mga lalaking anak ni Israel para magpulong, at nagpadala sila ng mga tao papunta sa bilangguan para kunin sila.
[5:22] Pero pagpunta roon ng mga kawal ay hindi sila nakita ng mga ito sa loob ng bilangguan. At pagbalik ay ibinalita nila
[5:23] at sinabing, "Talagang nadatnan naming nakakandadong mabuti ang bilangguan at ang mga bantay na nakatayo sa labas sa tapat ng mga pintuan. Pero nang buksan namin ay wala kaming natagpuan sa loob!"
[5:24] At nang marinig nila ang mga salitang ito, ang pari, at ang kapitan ng templo, kasama ang mga pangulong pari ay pare-parehas na nawindang dahil sa mga ito, at di nila alam kung saan ito hahantong.
[5:25] Pero may isang dumating na nagbalita at nagsabi sa kanila, "Tignan niyo, ang mga lalaking inilagay niyo sa loob ng bilangguan ay nakatayo sa loob ng templo at nagtuturo sa mga tao!"
[5:26] Kaya't umalis ang kapitan kasama ang mga tauhan at dinakip nila ang mga ito nang hindi gumagamit ng dahas dahil sa takot nila, kundi ay baka batuhin sila ng mga tao.
[5:27] At nang dalhin sila ay pinatayo sila ng mga ito sa gitna ng hukuman at tinanong sila ng Pangulong Pari
[5:28] na nagsabing, "Hindi ba't kabilin-bilinan namin sa inyo na huwag nang magturo tungkol sa pangalang ito? At tignan niyo, pinuno niyo ang Jerusalem ng katuruan niyo, at gusto niyo pa kaming sisihin sa pagpatay sa taong ito!"
[5:29] Pero pagsagot ni Pedro at ng mga mensahero ay sinabi nila, "Kailangang masunod ang Diyos higit kaysa tao.
[5:30] Ang Diyos ng ating mga ama ang nagpalaki kay Jesus na pinatay niyo nang isabit niyo Siya sa puno.
[5:31] Siya ang itinanghal ng Diyos sa kanang kamay Niya bilang Pinakapangulo at Tagapagligtas para bigyan ng pagsisisi ang Israel, at kapatawaran ng mga kasalanan.
[5:32] At kami ang Kanyang mga saksi patungkol sa mga bagay na ito, at ang Banal na Espiritu rin na ibinigay ng Diyos sa mga sumusunod sa Kanya."
[5:33] At nang marinig nila ito ay naantig ang kalooban nila, at nag-usap usap sila para patayin ang mga ito.
[5:34] Pero may tumayong isang Pariseo mula sa gitna ng hukuman na nagngangalang Gamaliel, isang guro ng Batas na ginagalang ng lahat ng tao. Inutos niyang sandaling dalhin sa labas ang mga mensahero,
[5:35] at sinabi niya sa harapan nila, "Mga kalalakihan ng Israel, mag-ingat kayo patungkol sa mga taong ito, sa anumang binabalak niyong gawin,
[5:36] dahil bago pa ang mga pangyayaring ito ay dumating si Teudas na idineklara ang sarili na kala mo kung sino, kung saan ay 400 bilang ng mga kalalakian ang sumunod, na napahamak, at lahat ng mga napaniwala niya ay naghiwa-hiwalay at napunta sa wala.
[5:37] Pagkatapos naman nito ay lumitaw si Judas na Galilenyo sa gitna ng panahon ng pagpaparehistro at tumangay siya ng napakaraming tao para sumunod sa kanya. Ito rin ay napahamak at lahat ng mga napaniwala niya ay naghiwa-hiwalay ng landas.
[5:38] At sa ngayon, sinasabi ko sa inyo, lumayo kayo mula sa mga taong iyan, at pabayaan niyo sila. Dahil kung mula sa tao ang planong ito o ang gawaing ito, ito ay mabubuwag.
[5:39] Pero kung ito ay mula sa Diyos, hindi niyo ito kayang buwagin; kundi baka kayo rin ay matagpuan na lumalaban sa Diyos."
[5:40] At sumang-ayon sila sa kanya: at nang tawagin ang mga mensahero, at bugbugin, inutusan nila ang mga ito na huwag nang magsalita pa tungkol sa pangalan ni Jesus, at pinakawalan na nila ang mga ito.
[5:41] Kaya naman, nagdiriwang sila habang umaalis mula sa presensya ng hukuman, dahil itinuring silang karapat-dapat na magdanas ng kahihiyan alang-alang sa pangalan Niya.
[5:42] At kada araw sa loob ng templo at bawat tahanan ay walang tigil silang nagtuturo at nagpapahayag ng Masayang Balita ni Jesus na Kristo.
[6:1] At sa kalagitnaan ng mga panahong iyon nang dumami ang bilang ng mga estudyante ay nagkaroon ng reklamo ang mga Griyego laban sa mga Hebreo dahil ang kanilang mga balo ay napapabayaan sa kalagitnaan ng araw-araw na pamimigay ng tulong.
[6:2] Kaya't pinatawag ng Labindalawa ang malaking grupo ng mga estudyante sabay sinabing, "Hindi nararapat para sa amin na iwanan ang Salita ng Diyos para maglingkod sa hapag-kainan.
[6:3] Kaya't mga kapatid, maghanap kayo ng pitong lalake mula sa inyo na kilalang matino, puspos ng Banal na Espiritu at karunungan na itatalaga naming mangasiwa sa trabahong ito.
[6:4] Pero kami ay masigasig na magpapatuloy sa panalangin at sa pamamahagi ng Salita."
[6:5] At ang salita ay naging kalugod-lugod sa harapan ng buong grupo ng mga tao at pinili nila si Esteban, isang lalake na puspos ng pananalig at ng Banal na Espiritu, pati si Felipe, at Procoro, saka si Nicanor, at Timon, pati si Parmenas at Nikolas na naging Judio mula sa Antioch.
[6:6] Pinatayo nila ang mga ito sa harap ng mga mensahero at matapos ipanalangin ay ipinatong sa mga ito ang kanilang mga kamay.
[6:7] At ang Salita ng Diyos ay lumaganap, at sobrang dumami ang bilang ng mga estudyante sa loob ng Jerusalem, pati ang malaking grupo ng mga kaparian ay naging masunurin sa pananampalataya.
[6:8] At si Esteban, na puno ng pananampalataya at kapangyarihan ay gumagawa ng mga dakilang himala at mga senyales sa kalagitnaan ng mga tao.
[6:9] Pero nagtayuan ang ilan mula sa Simbahan ng mga Pinalaya kung tawagin, at ng mga taga Cyrene at Alexandria, saka ng mga taga Cilicia at Asia. Nakipagtalo sila kay Esteban,
[6:10] pero wala silang kapangyarihang labanan ang karunungan at ang Espiritu na taglay niya sa pagsasalita.
[6:11] Kaya't sinuhulan nila ang ilang mga kalalakihan para magsabing, "Narinig namin siya na nagsasabi ng mga masasamang salita laban kay Moises at sa Diyos.
[6:12] Inudyukan rin nila ang mga tao at ang mga punong-lingkod, pati ang mga dalubhasa sa Biblia. At pagdating nila ay dinakip nila siya at dinala papunta sa hukuman.
[6:13] Naglagay rin sila ng mga pekeng testigo na nagsabing, "Ang taong ito ay walang tigil na nagsasalita ng mga masasamang bagay laban sa banal na lugar na ito at sa Batas.
[6:14] Dahil narinig namin siyang nagsasabi na itong Jesus na Nazareno ay bubuwagin ang lugar na ito at babaguhin ang mga tradisyon na ibinigay sa atin ni Moises."
[6:15] At lahat ng nakaupo sa gitna ng hukuman na nakatitig sa kanya ay nakita ang mukha niya na parang mukha ng isang anghel.
[7:1] At sinabi ng Pangulong Pari, "Totoo nga ba ang mga bagay na ito?"
[7:2] At sinabi niya, "Mga kalalakihan, mga kapatid, at mga ama, makinig kayo. Ang Diyos ng kaluwalhatian ay nagpakita sa ama nating si Abraham na nasa Mesopotamia bago pa man siya tumira sa Haran,
[7:3] at sinabi Niya sa harapan niya, "Lumabas ka mula sa iyong lupain at mula sa iyong pamilya, at pumunta ka sa lupain na ipapakita Ko sa iyo."
[7:4] Kaya't lumabas siya mula sa lupain ng mga Caldeo. Tumira siya sa gitna ng Charan, at mula roon, pagkatapos na mamatay ng ama niya, siya'y inilipat Niya sa gitna ng lupaing ito kung saan kayo ngayon nakatira.
[7:5] At wala Siyang ibinigay na pamana sa kanya roon ni isang hakbang ng paa, pero ipinangako Niya sa kanya na ibibigay Niya iyon sa kanya bilang pag-aari at sa binhi niya pagkatapos niya kahit wala pa siyang anak.
[7:6] At nagsalita ang Diyos ng ganito, na ang binhi niya ay mamumuhay bilang dayuhan sa gitna ng lupain ng ibang bansa, at aalipinin sila nito at pahihirapan sa loob ng 400 taon.
[7:7] "At ang bansa kung saan sila inalipin ay hahatulan Ko," sabi ng Diyos, "At pagkatapos ng mga bagay na ito ay lalabas sila at paglilingkuran nila Ako sa loob ng lugar na ito."
[7:8] At ibinigay Niya sa kanya ang Kasunduan ng Pagtutuli, at kaya naman mula sa kanya ay ipinanganak si Isaac, at tinuli niya ito sa ika-8 araw. At si Isaac naman kay Jacob, at si Jacob sa 12 Patriyarka.
[7:9] At ang mga Patriyarka na nainggit kay Jose, ay ibinenta siya sa Egypt, pero ang Diyos ay kasama niya.
[7:10] At siya'y iniligtas Niya mula sa lahat ng paghihirap niya at binigyan siya ng pabor at karunungan sa harapan ng Paraon na hari ng Egypt, at itinalaga siya nito para mamuno sa Egypt at sa buong sambahayan nito.
[7:11] Pero dumating ang taggutom sa buong lupain ng Egypt at Canaan, at matinding kahirapan, at wala nang makitang pagkain ang mga ama natin.
[7:12] Pero nang marinig ni Jacob na may mais sa loob ng Egypt, pinadala niya ang mga ama natin sa unang pagkakataon.
[7:13] Pero sa pangalawang pagkakataon ay nagpakilala na si Jose sa mga kapatid niya at nakilala ng Paraon ang pamilya ni Jose.
[7:14] Kayat nag-utos si Jose na tawagin ang ama niyang si Jacob, at lahat ng mga kamag-anak niya - 75 na mga kaluluwa.
[7:15] Kaya't bumaba si Jacob sa Egypt at doon namatay, siya at ang mga ama natin,
[7:16] at dinala papunta sa Sychem at inilagay sa loob ng libingan na binili ni Abraham sa halaga ng salapi mula sa mga lalaking anak ni Hamor na taga Sychem.
[7:17] Pero nang papalapit na ang panahon ng katuparan ng pangako na ipinanumpa ng Diyos kay Abraham, lumakas ang bayan ng Israel at dumami ang bilang nila sa Egypt
[7:18] Hanggang sa may lumitaw na ibang hari na hindi kumilala kay Jose.
[7:19] Nang mauto niya ang ating bansa, inabuso niya ang ating mga ama, na nagawa niyang ipatapon sa labas ang mga sanggol nila para ang mga ito ay hindi na mabuhay.
[7:20] Sa gitna ng panahong iyon ay isinilang si Moises, at siya ay mala-diyos sa kagandahan. Siya ay inalagaan ng tatlong buwan sa loob ng bahay ng ama niya.
[7:21] Pero nang siya ay maitapon sa labas, pinulot siya ng babaing anak ng Paraon, at pinalaki siya nito na parang sariling anak.
[7:22] At tinuruan si Moises sa lahat ng karunungan ng mga taga Egypt, at siya ay naging makapangyarihan sa pananalita at sa mga gawa.
[7:23] At nang siya ay tumuntong ng 40 taong gulang, pumasok sa loob ng puso niya na kumustahin ang mga kababayan niya, ang mga anak ni Israel.
[7:24] Pero nang makita ang isa na sinasaktan, ipinagtanggol niya ito at ipinaghiganti niya ang inaapi nang patayin niya iyung Egyptiano,
[7:25] dahil inakala niya na maiintindihan ng mga kababayan niya na ang Diyos, sa pamamagitan ng kamay niya, ay binibigyan na sila ng kaligtasan, pero hindi nila iyon naintindihan.
[7:26] At nang sumunod na araw ay nagpakita siya sa kanila habang may nag-aaway, at pinilit niya ang mga ito na magkasundo. Sinabi niya, 'Mga pare, kayo ay magkapatid, bakit niyo sinasaktan ang isa't isa?'
[7:27] Pero iyong taong nanakit ng kapwa ay itinaboy siya habang sinasabing, 'Sino ang naglagay sa iyo sa puwesto para maging pinuno at tagahatol para sa amin?
[7:28] Hindi kaya gusto mo rin akong patayin gaya ng ginawa mong pagpatay kahapon sa isang Egyptiano?'
[7:29] At tumakas si Moises gawa ng salitang ito, at nangibang bansa sa lupain ng Madiam kung saan siya nagka-anak ng dalawang lalake.
[7:30] At nang matapos ang 40 taon, nagpakita sa kanya sa gitna ng ilang ng bundok ng Sina ang anghel ng Panginoon sa loob ng nagbabagang apoy sa mababang punongkahoy.
[7:31] At nang ito ay makita ni Moises, namangha siya sa pangitain. Pero nang lumapit siya para tignan ito, ay dumating sa kanya ang tinig ng Panginoon.
[7:32] 'Ako ang Diyos ng mga ama mo, ang Diyos ni Abraham, at ang Diyos ni Isaac, at ang Diyos ni Jacob.' Kaya't natakot si Moises at hindi na siya naglakas-loob na tumingin.
[7:33] At sinabi sa kanya ng Panginoon, 'Tanggalin mo ang sandalyas ng mga paa mo, dahil ang lugar kung saan ka nakatayo ay lupang banal.
[7:34] Pagtingin ay nakita Ko ang pang-aapi sa Aking bayan sa loob ng Egypt, at ang kanilang daing ay narinig Ko, at bumaba Ako para iligtas sila. Kaya't ngayon, halika. Ipapadala kita sa Egypt.'
[7:35] Itong si Moises na itinaboy nila habang sinasabi, 'Sino ang naglagay sa iyo sa puwesto para maging pinuno at tagahatol,' ito ang pinadala ng Diyos na maging pinuno at tagapagligtas sa pamamagitan ng kamay ng anghel na nagpakita sa kanya sa gitna ng mababang punongkahoy.
[7:36] Siya ang nagdala sa kanila palabas matapos gumawa ng mga himala at mga senyales sa loob ng lupain ng Egypt, at sa gitna ng Mapulang Dagat, at sa gitna ng ilang sa loob ng 40 taon.
[7:37] Ito ay ang Moises na nagsabi sa mga lalaking anak ni Israel, 'Isang propeta na katulad ko ang itatatag ng Panginoon niyong Diyos para sa inyo mula sa inyong mga kapatid. Siya ang diringgin niyo.'
[7:38] Ito ang siyang nandoon sa gitna ng konggregasyon sa gitna ng ilang, kasama ng anghel na nagsalita sa kanya sa gitna ng bundok Sina, at ng mga ama natin na tumanggap ng mga buháy na kapahayagan para ibigay sa atin.
[7:39] Kung kanino ayaw sumunod ng ating mga ama, sa halip ay itinaboy nila siya at ang mga puso nila ay lumingon tungo sa Egypt
[7:40] nang sabihin nila kay Aaron, 'Gawan mo kami ng mga diyos na mamumuno sa amin dahil ang Moises na ito na naglabas sa atin mula sa lupain ng Egypt, wala kaming alam kung ano na ang nangyari sa kanya.
[7:41] At gumawa sila ng guya noong mga araw na iyon, at naghandog ng alay sa isang rebulto at nagdiwang sila sa mga gawa ng mga kamay nila.
[7:42] Kaya lumingon ang Diyos at ibinigay sila para maglingkod sa mga hukbo ng langit; kung paano naisulat sa Aklat ng mga Propeta, 'Hindi mga kinatay at mga alay na hayop ang hinandog niyo sa Akin sa loob ng 40 taon sa gitna ng ilang, tahanan ni Israel,
[7:43] kundi kinuha niyo ang tolda ni Moloc, at ang bituin ng diyos niyong si Remfan, ang mga imahen na binuo niyo para sambahin sila, kaya naman dadalhin Ko kayo doon sa Babylon!'
[7:44] Ang tolda ng patotoo ay nasa kalagitnaan ng mga magulang natin sa gitna ng ilang ayon sa ipinag-utos Niya. Siya ay nagsalita kay Moises na gawin ito ayon sa itsura na nakita niya.
[7:45] Ito ay dinala rin ng mga sumunod na ninuno natin kasama ni Jesus sa panahon ng pananakop sa mga dayuhang bansa, na siyang pinalayas ng Diyos mula sa harapan ng mga ninuno natin hanggang sa panahon ni David;
[7:46] na nakasumpong ng pabor sa harapan ng Diyos at hinangad niyang magkaroon ng tahanan para sa Diyos ni Jacob.
[7:47] Pero si Solomon ang gumawa para sa Kanya ng bahay.
[7:48] Subalit hindi nananahan ang Kataas-taasan sa loob ng mga templong gawa sa kamay gaya ng sinasabi ng propeta,
[7:49] 'Ang langit ang trono Ko, at ang daigdig ang tapakan ng mga paa Ko. Anung klaseng bahay ang ipapatayo niyo para sa Akin? Sabi ng Panginoon, o anung klaseng lugar ang mapagpapahingahan Ko?
[7:50] Hindi ba ginawa ng mga kamay Ko ang lahat ng ito?'
[7:51] Kayong matitigas ang ulo, at di tuli ang puso't mga taynga, lagi kayong lumalaban sa Banal na Espiritu: pareho lang kayo ng mga ninuno niyo.
[7:52] Alin sa mga propeta na nagpahayag tungkol sa pagdating ng Matuwid ang hindi inusig ng mga ninuno niyo at pinatay? Ngayon naman, kayo ang naging mga traydor sa Kanya at mamamaslang Niya!
[7:53] Kayo na tumanggap ng Batas, patungkol sa mga kautusan na hatid ng mga anghel, pero hindi niyo iyon sinunod."
[7:54] Nang marinig ang mga bagay na ito ay naantig ang mga puso nila, at nagngalit ang mga ipin nila sa galit sa kanya.
[7:55] Pero siya na puspos ng Banal na Espiritu ay tumingin sa direksyon ng langit, at nakita niya ang kaluwalhatian ng Diyos at si Jesus na nakatayo sa kanang bahagi ng Diyos.
[7:56] At sinabi niya, 'Tignan niyo, nakikita ko ang kalangitan na nakabukas, at ang Anak ng Tao na nakatayo sa kanang tabi ng Diyos!'
[7:57] Pero sumigaw sila ng malakas, tinakpan nila ang kanilang mga taynga, at sumugod ng sabay-sabay papunta sa kanya.
[7:58] At matapos kaladkarin palabas ng lungsod, ay pinagbabato nila siya. At nilapag ng mga testigo ang mga damit nila sa tabi ng paanan ng isang batang lalake na ang pangalan ay Saulo.
[7:59] At habang binabato nila si Esteban ay nananalangin siya at sinasabing, "Panginoong Jesus, tanggapin Niyo po ang espiritu ko!"
[7:60] At nang makaluhod ay sumigaw siya ng malakas, "Panginoon, huwag niyo na pong iatang sa kanila ang kasalanang ito!" At nang masabi iyon ay nakatulog na siya.
[8:1] At si Saulo ay sumang-ayon sa pagpaslang sa kanya. At nangyari sa gitna ng panahong iyon ang matinding pag-uusig laban sa kongregasyon na nasa Jerusalem. At lahat ay nangalat sa iba' ibang dako ng Judea, at Samaria maliban lang sa mga mensahero.
[8:2] At tinulungan ng mga makadiyos na kalalakihan na mailibing si Esteban, sabay gumawa sila ng malaking pagluluksa para sa kanya.
[8:3] Pero si Saulo ay nagpatuloy sa gawain na sirain ang kongregasyon. Pumapasok siya sa iba't ibang bahay at kinakaladkad ang mga kalalakihan pati mga kababaihan para dalhin papuntang bilangguan.
[8:4] Sa kabilang banda, ang mga nagsikalat ngayon ay nagpoproklama na ng Salita sa iba't ibang lugar saan man sila mapadpad.
[8:5] Si Felipe rin, pagbaba papunta sa isang lungsod ng Samaria ay idineklara si Kristo sa kanila.
[8:6] At ang buong madla ay nakikinig sa mga bagay na sinasabi ni Felipe nang marinig nila at makita ang mga senyales na ginagawa niya,
[8:7] dahil marami sa mga sinasaniban ng maruruming espiritu ay sumisigaw ng malakas habang lumalabas ang mga ito, at maraming mga lumpo at pilay ang napagaling.
[8:8] At nagkaroon ng matinding kasiyahan sa loob ng lungsod na iyon.
[8:9] Pero may isang lalake na nagngangalang Simon na noon ay nasa loob ng lungsod. Siya ay isang salamangkero at nabudol niya ang bayan ng Samaria sa pagsasabi na siya ay isang dakilang nilalang.
[8:10] Siya ay pinakikinggan ng lahat mula sa pinaka-aba hanggang sa pinakadakila. Sabi nila, "Ito ang dakilang kapangyarihan ng Diyos!"
[8:11] At pinakikinggan nila siya dahil sa mahabang panahon ay nabudol sila ng kanyang mga salamangka.
[8:12] Pero nang manampalataya sila sa pangangaral ni Felipe ng Masayang Balita, sa mga bagay patungkol sa Kaharian ng Diyos, at sa pangalan ni Jesu Kristo, sila ay nagpalublob sa tubig, ang mga kalalakihan pati rin ang mga kababaihan.
[8:13] At si Simon rin mismo ay nanampalataya. At matapos magpalublob, siya ay nagpatuloy kay Felipe. Siya ay namangha nang makita niya hindi lang ang mga senyales pati rin ang mga matitinding himala na nagaganap.
[8:14] Nang mabalitaan ngayon ng mga mensahero sa loob ng Jerusalem na tumanggap na ang Samaria ng Salita ng Diyos, ipinadala nila papunta sa mga ito si Pedro at si Juan,
[8:15] na nang makarating ay ipinanalangin sila para tanggapin nila ang Banal na Espiritu.
[8:16] Dahil hindi pa Siya lumalapag sa kahit kanino sa kanila, at sila ay nailublob pa lang sa pangalang ng Panginoong Jesus.
[8:17] Kaya't ipinatong nila ang mga kamay sa mga ito at tinanggap ng mga ito ang Banal na Espiritu.
[8:18] Pero nang makita ni Simon na naipagkakaloob ang Banal na Espiritu sa pamamagitan ng pagpatong ng mga kamay ng mga mensahero, sinuhulan niya sila ng malaking halaga ng pera,
[8:19] sabay nagsabing, "Bigyan niyo rin ako ng kapangyarihang ito para sinumang patungan ko ng mga kamay ay makatanggap ng Banal na Espiritu."
[8:20] Pero sinabi sa kanya ni Pedro, "Ang perang kasama mo ay para sa kapahamakan mo, dahil inisip mo na ang kaloob ng Diyos ay nakukuha sa pamamagitan ng kayamanan.
[8:21] Wala kang parte o bahagi tungkol sa bagay na ito, dahil ang puso mo ay hindi tama sa paningin ng Diyos.
[8:22] Kaya't magsisi ka mula sa kasamaan mong ito, at manalangin ka sa Diyos, kung magkaganun ang kaisipan ng puso mo ay patatawarin sa iyo.
[8:23] Dahil nakikita ko na ikaw ay nakalubog sa apdo ng kapaitan, at nakagapos sa kasamaan."
[8:24] Kaya't sumagot si Simon sabay sinabing, "Manalangin kayo para sa akin sa harap ng Panginoon, para hindi mangyari sa akin ang mga sinabi niyo."
[8:25] Ngayon matapos na makapagpatotoo at makapagpahayag ng Salita ng Panginoon, lumakad na sila pabalik sa Jerusalem at nangaral sila sa maraming baranggay ng mga Samaritano.
[8:26] At isang anghel ng Panginoon ang nangusap kay Felipe na nagsabing, "Tumayo ka at lumakad ka papunta sa timog, hanggang sa kalsada na bumababa mula sa Jerusalem patungong Gaza." Iyon ay isang liblib na lugar.
[8:27] At pagkabangon ay pumunta siya. At kapansin-pansin na may isang lalaking mula Ethiopia, isang lalaking kinapon, at mataas na opisyal sa ilalim ng Reynang Kandake ng mga taga Ethiopia na siyang namamahala sa lahat ng kayamanan nito. Siya ay dumating para sumamba sa loob ng Jerusalem
[8:28] at siya'y pabalik na. At habang nakaupo sa ibabaw ng kanyang karwahe, kanya namang binabasa ang propeta Isaias.
[8:29] At sinabi ng Espiritu kay Felipe, "Lapitan mo at sumama ka sa karwaheng iyan."
[8:30] At pagtakbo roon ni Felipe ay narinig niya itong nagbabasa ng propeta Isaias, at sinabi niya, "Naiintindihan niyo po ba ang binabasa niyo?"
[8:31] At sinabi nito, "Paano ko naman ito magagawa maliban sa may gumabay sa akin?" Kaya't tinawag niya si Felipe na pumanik para umupo sa tabi niya.
[8:32] At ang lugar sa Biblia na binabasa niya ay ito, "Siya ay inakay papunta sa katayan na parang isang tupa at parang isang kordero na walang kaimik-imik sa harapan ng mga manggugupit nito, gayundin naman ay hindi Niya binubuksan ang bibig Niya.
[8:33] Sa gitna ng Kanyang kapakumbabaan, ang hustisya ay inalis sa Kanya, at sino ang makapagsasabi sa haba ng Kanyang buhay, sapagkat ang buhay Niya ay kinuha mula sa daigdig."
[8:34] At sumagot ang yunoko kay Felipe at sinabi, "Tanong ko sa iyo, tungkol kanino sinasabi ito ng propeta? Tungkol sa kanya, o tungkol sa ibang tao?"
[8:35] At binuksan ni Felipe ang bibig niya at mula sa talatang ito ay ipinahayag niya rito si Jesus.
[8:36] At habang sila ay umaandar sa gitna ng kalsada, dumating sila malapit sa isang lugar na matubig at sinabi ng eunoko, "Tignan mo, tubig! Ano ang pumipigil sa akin na magpalublob?"
[8:37] At sinabi ni Felipe, "Nararapat lang, kung ikaw ay nananalig ng buong puso." Sumagot ito at sinabi, "Nananalig ako na si Jesu Kristo ang Anak ng Diyos."
[8:38] At ipinag-utos nitong itigil ang karwahe: at sila'y parehas na lumusong sa tubig, si Felipe gayun din ang eunoko; at inilublob niya ito.
[8:39] Pero nang umahon sila mula sa tubig, ang Espiritu ng Panginoon ay tinangay si Felipe at hindi na siya nakita pang muli ng eunoko. At nagdiriwang itong umalis papunta sa kanyang lakad.
[8:40] Samantala, si Felipe ay natagpuan sa Azotos. At habang siya ay naglalakbay ay ipinapahayag niya ang Masayang Balita sa lahat ng mga lungsod hanggang sa makarating siya sa Caesarea.
[9:1] Pero si Saulo ay nagbubuga pa rin ng pagbabanta at pagpaslang laban sa mga estudyante ng Panginoon. Nang makalapit sa Pangulong Pari
[9:2] ay humingi siya mula rito ng mga liham para ihatid sa Damasco sa mga simbahan, sa layon na kung may makita siyang kabilang sa Daan, lalake man o babae, matapos hulihin ay madala niya sa Jerusalem.
[9:3] At sa kanyang paglalakbay ay dumating na siya malapit sa Damasco. Pero may biglang pumalibot sa kanyang liwanag mula sa langit.
[9:4] At pagdapa niya sa ibabaw ng lupa ay narinig niya ang boses na nagsasabi sa kanya, "Saul, Saul, bakit mo Ako inuusig?"
[9:5] At sinabi niya, "Sino po kayo, Panginoon?" At sinabi ng Panginoon, "Ako si Jesus na iyong inuusig. Mahirap para sa iyo na sipain ang talim ng sibat."
[9:6] At habang nanginginig sa takot at nagtataka ay sinabi niya, "Panginoon, ano po ang gusto Niyong gawin ko?" At sinabi sa kanya ng Panginoon, "Tumayo ka at pumasok ka sa lungsod, at sasabihin sa iyo ang dapat mong gawin."
[9:7] Pero ang mga kalalakihan na kasama niya sa paglalakbay ay nakatayo lamang at walang masabi, totoong naririnig nila ang boses pero wala silang nakikita.
[9:8] At tumayo si Saulo mula sa lupa; at nang buksan niya ang mga mata niya ay hindi na siya makakita. Pero inakay nila siya at dinala papunta sa Damasco.
[9:9] At tatlong araw siyang hindi nakakakita. Hindi rin siya kumain ni uminom man lang.
[9:10] At may isang estudyante sa Damasco na nagngangalang Ananias at sinabi sa kanya ng Panginoon sa pamamagitan ng pangitain, "Ananias!" At sinabi niya, "Tignan niyo Panginoon, narito po ako!"
[9:11] At sinabi ng Panginoon sa kanya, "Pagtayo mo ay pumunta ka sa gitna ng kalsada na kung tawagin ay Tuwid at hanapin mo sa loob ng bahay ni Judas ang pangalang Saulo na taga Tarsus. Mapapansin mo na siya ay nananalangin,
[9:12] at nakita niya sa isang pangitain ang lalake na ang pangalan ay Ananias na dumating at ipinatong ang kamay sa kanya para siya ay makakita."
[9:13] Pero sumagot si Ananias, "Panginoon, narinig ko po mula sa marami ang tungkol sa taong ito, kung gaano karaming kasamaan ang ginawa niya sa inyong mga banal sa loob ng Jerusalem.
[9:14] At dito ay nakakuha siya ng kapangyarihan mula sa mga pangulong pari para arestuhin ang lahat ng tumatawag sa pangalan Niyo."
[9:15] At sinabi sa kanya ng Panginoon, "Lumakad ka na dahil siya ang Aking piling sisidlan para dalhin ang pangalan Ko sa harapan ng mga dayuhang bansa at mga hari, pati na sa mga anak ni Israel.
[9:16] Dahil ipapakita Ko sa kanya kung gaano karaming hirap ang kailangan niyang pagdaanan alang-alang sa pangalan Ko."
[9:17] Kaya't lumakad si Ananias at pumasok sa loob ng bahay. At nang ipatong rito ang mga kamay ay sinabi niya, "Kapatid na Saul, pinadala ako ng Panginoong Jesus, ang nagpakita sa iyo sa kalsada na iyong dinaanan pagpunta mo rito, para ikaw ay makakita at mapuspos ng Banal na Espiritu."
[9:18] At biglang nalaglag mula sa mga mata niya ang para bang mga kaliskis, at biglang bumalik ang paningin niya at pagtayo ay nagpalublob na siya.
[9:19] At pagkatanggap ng pagkain ay lumakas na siya. At nanatili si Saulo sa loob ng Damasco ng ilang araw pa kasama ng mga estudyante.
[9:20] At kaagad, sa loob ng mga simbahan, ay inanunsyo niya si Kristo, na Siya ang Anak ng Diyos.
[9:21] At namangha ang lahat ng nakarinig at sinabi, "Hindi ba ito iyong nanggugulo sa loob ng Jerusalem sa mga tumatawag sa pangalang ito, at nagpunta siya sa lugar na ito para dalhin silang bihag papunta sa mga pangulong pari?"
[9:22] Pero lalo pang lumalakas si Saulo at nililito niya ang mga Judio na nakatira sa Damasco sa pagpapatunay niya na ito nga ang Kristo.
[9:23] Pero nang lumipas ang maraming araw ay nagkasundo na ang mga Judiong patayin siya.
[9:24] Pero nakarating kay Saulo ang kanilang masamang binabalak. At sila ay nagmamatyag sa mga lagusan, di lang sa araw, pati rin sa gabi para tambangan siya.
[9:25] Kaya't kinuha siya ng mga estudyante pagsapit ng gabi at inalalayan nila siyang makababa sa pader sa loob ng isang kahon.
[9:26] At pagdating ni Saulo sa Jerusalem ay tinangka niyang sumama sa mga estudyante, pero lahat sila ay takot sa kanya dahil hindi sila naniniwala na siya ay isa nang estudyante.
[9:27] Pero kinuha siya ni Barnabas, dinala siya sa harap ng mga mensahero, at ikinuwento niya sa kanila kung paano niya nakita ang Panginoon sa gitna ng daan, at kung paano Siya nangusap sa kanya, at kung paano sa loob ng Damasco ay magiting siyang nagsalita patungkol sa pangalan ni Jesus.
[9:28] At siya ay kasama nilang pumapasok at lumalabas sa loob ng Jerusalem,
[9:29] at magiting siyang nagsasalita tungkol sa pangalan ng Panginoong Jesus. Nagtuturo rin siya at nakikipagdebate sa mga Griyegong Judio, pero tinangka nila siyang patayin.
[9:30] Pero nang malaman ito ng mga kapatiran ay dinala nila siya pababa sa Caesarea at pinapunta nila siya sa Tarsus.
[9:31] Kaya naman, nang magkaroon ng kapayapaan ang mga konggregasyon sa buong Judea at Galilee, pati na sa Samaria, sila ay patuloy na tumatatag. At habang lumalakad sa takot ng Panginoon, at sa pagpapalakas ng Banal na Espiritu, sila ay dumarami.
[9:32] At nangyari habang si Pedro ay naglilibot sa lahat ng dako ay bumaba rin siya papunta sa mga banal na naninirahan sa Lydda.
[9:33] At nakita niya roon ang isang taong nagngangalang Eneas na isang paralisado na nasa walong taon nang nakaratay sa banig.
[9:34] At sinabi sa kanya ni Pedro, "Eneas, si Jesus na Kristo ay pinagagaling ka. Tumayo ka at mag-ayos ka ng sarili." At bigla siyang tumayo.
[9:35] At nang makita siya ng lahat ng nakatira sa Lydda at sa Saron, sila ay nagbalik-loob sa Panginoon.
[9:36] At sa Joppa ay may isang estudyante na nagngangalang Tabita na na kapag isinalin ay tinatawag na Dorcas. Siya ay puno ng mabubuting gawa at pagtulong sa mahihirap na ginawa niya.
[9:37] At nangyari sa gitna ng mga araw na iyon na nagkasakit siya at namatay. At pagkahugas sa kanya ay inilagay nila siya sa isang silid sa itaas na palapag.
[9:38] At dahil malapit lang ang Lydda sa Joppa, at narinig ng mga estudyante na nandoon si Pedro, nagpadala sila sa kanya ng dalawang lalake para pakiusapan siya na puntahan sila agad.
[9:39] At pagtayo ni Pedro, sila ay pinuntahan niya. Pagdating ay dinala nila siya papunta sa silid sa itaas na palapag. At tumayo sa tabi niya ang lahat ng mga babaing balong nag-iiyakan, at pinakita nila sa kanya ang mga damit at mga balabal na ginagawa ni Dorcas habang ito ay kasama pa nila.
[9:40] Pero nang palabasin silang lahat ni Pedro, ay lumuhod siya at nanalangin. At pagbaling niya sa katawan ay sinabi niya, "Tabita, bumangon ka!" At ito ay nagbukas ng mga mata nito at pagtingin kay Pedro ay umupo ito.
[9:41] At pag-abot dito ng kamay ay pinatayo niya ito. At nang tawagin niya ang mga banal at ang mga balong babae ay ipinakita niya ito sa kanila na buháy.
[9:42] At ito ay nabalita sa buong Joppa at maraming nanalig sa Panginoon.
[9:43] At ang nangyari ay nanatili pa siya ng maraming araw sa loob ng Joppa kasama ng isang Simon na tagakulta ng katad.
[10:1] Ngayon, may isang lalake sa loob ng Caesarea na nagngangalang Cornelio na isang kapitan mula sa tropa na kung tawagin ay Italiano,
[10:2] isang taong relihiyoso at may takot sa Diyos kasama ng kanyang buong sambahayan. Di lang siya gumagawa ng maraming pagtulong sa kapwa kundi lagi ring nananalangin sa Diyos.
[10:3] Nakita niya ng malinaw sa isang pangitain, mag-aalas tres ng hapon, ang isang anghel ng Diyos na lumapit papunta sa kanya at nagsabi sa kanya, "Cornelio."
[10:4] At nang makita niya ito, natakot siya at sinabi niya, "Ano po iyon, panginoon?" At sinabi nito sa kanya, "Ang mga panalangin mo at ang mga pagtulong mo sa kapwa ay inakyat sa langit bilang isang ala-ala sa harapan ng Diyos.
[10:5] At ngayon ay magpadala ka ng mga tauhan papunta sa Joppa, at ipasundo mo si Simon na may apelyidong Pedro.
[10:6] Siya ay nakikituloy kasama ng isang Simon na tagakulta ng katad na ang bahay ay nasa tabing dagat. Siya ang magsasabi sa iyo kung ano ang dapat mong gawin."
[10:7] At pag-alis ng anghel na kumausap kay Cornelio ay nagpatawag siya ng dalawang tauhan at isang pulis na makadiyos na lagi niyang kasama.
[10:8] At matapos niyang sabihin sa kanila ang lahat ng ito ay pinaalis niya na sila papunta ng Joppa.
[10:9] At kinabukasan, habang naglalakbay ang mga ito at malapit na sa nasabing lungsod, umakyat si Pedro sa tuktok ng bahay para manalangin mga bandang alas dose ng tanghali.
[10:10] Ngayon naman ay sobra na siyang gutom at ginusto na niyang kumain. Pero habang naghahanda na sila ay nabuksan ang kanyang espiritual na mata.
[10:11] At nakita niyang bumukas ang langit, at bumababa sa itaas niya ang isang sisidlan na para bang isang napakalapad na tela na nakatali sa apat na kanto, at ibinababa ito sa ibabaw ng lupa,
[10:12] kung saan nandoon ang lahat ng hayop sa mundo na may apat na paa, pati na ang mga mababangis na hayop, at ang mga reptilya, pati na ang mga ibon sa himpapawid.
[10:13] At dumating ang isang tinig sa kanya, "Bumangon ka, Pedro! Katayin mo at kumain ka."
[10:14] Pero sinabi ni Pedro, "Hindi po maaari, Panginoon, dahil kahit minsan ay hindi pa ako kumain ng anumang marumi o pangkaraniwan!"
[10:15] At dumating muli ang tinig ng ikalawang beses sa kanya, "Ang nilinis ng Diyos ay huwag mong ituring na pangkaraniwan."
[10:16] At nangyari ito ng tatlong beses, at muling itinaas ang sisidlan papunta sa langit.
[10:17] At habang si Pedro ay nalilito sa sarili sa kung ano ang kahulugan ng pangitaing nakita niya, bigla naman, ang mga kalalakihan na ipinadala mula kay Cornelio ay nagtanong tungkol sa bahay ni Simon. Nakatayo sila sa tapat ng tarangkahan.
[10:18] At pagsigaw ay tinanong nila kung doon ba nanunuluyan si Simon na may apelyidong Pedro.
[10:19] At habang pinag-iisipan ni Pedro ang tungkol sa pangitain ay sinabi sa kanya ng Espiritu, "Tignan mo, may naghahanap sa iyo na tatlong kalalakihan.
[10:20] Pero pagbangon mo ay bumaba ka at sumama ka sa kanila na walang pag-aalinlangan, dahil Ako ang nagpadala sa kanila."
[10:21] At nang babain ni Pedro ang mga kalalakihan na ipinadala sa kanya mula kay Cornelio ay sinabi niya, "Tumingin kayo, ako ang hinahanap niyo. Ano po ba ang sadya niyo bakit kayo naparito?"
[10:22] At sinabi nila, "Si Cornelio na isang kapitan, isang matuwid na lalake at may takot sa Diyos na pinatutunayan ng buong sambayanan ng mga Judio ay inutusan ng Diyos sa pamamagitan ng isang banal na anghel na ipasundo ka papunta sa bahay niya, at pakinggan ang mga salitang manggagaling sa iyo."
[10:23] Kaya't matapos silang papasukin sa loob ay pinaunlakan niya sila, at kinabukasan ay lumakad si Pedro kasama nila at sinamahan rin siya ng isang kapatid na mula sa Joppa.
[10:24] At sumunod na araw ay nakarating na sila sa loob ng Caesarea, at si Cornelio ay inaabangan na sila. Tinawag rin niya para magtipon ang mga kamag-anak at ang mga malalapit na kaibigan niya.
[10:25] At habang papasok si Pedro ay sinalubong siya ni Cornelio, nagpatirapa sa paanan niya at sinamba siya.
[10:26] Pero pinatayo siya ni Pedro sabay sinabi, "Tumayo ka, Ako rin ay katulad mo na isang tao."
[10:27] At habang kinakausap niya ito ay pumasok na siya at natagpuan niya ang maraming nagkakatipon.
[10:28] At sinabi niya sa harapan nila, "Nalalaman niyo kung paanong ipinagbabawal sa isang lalaking Judio na makisama o lumapit sa ibang lahi, pero ipinakita sa akin ng Diyos na hindi ko dapat na tawagin ang sinuman na pangkaraniwan o marumi.
[10:29] Dahil rin dito ay walang tutol na pumarito ako nang ipasundo niyo ako. Tanong ko naman, ano po ba ang dahilan na ako ay pinapunta niyo?"
[10:30] At sinabi ni Cornelio, "Apat na araw na ang nakakalipas hanggang sa oras na ito nang ako ay mag-ayuno. At alas tres ng hapon noon habang ako ay nananalangin sa loob ng bahay ko, nang biglang may isang lalaking tumayo sa harapan ko na nakasuot ng nagliliwanag na damit.
[10:31] At sinabi niya, 'Cornelio, ang panalangin mo ay dininig, at ang mga pagtulong mo sa kapwa ay napansin sa harapan ng Diyos.
[10:32] Kaya naman, magpadala ka ng tao papunta sa Joppa at ipatawag mo si Simon na may apelyidong Pedro. Siya ay nanunuluyan sa bahay ni Simon na tagakulta ng katad sa tabing dagat. Pagdating niya, siya ang magsasalita sa iyo.'
[10:33] Kaya agad kitang ipinasundo, at mabuti ang ginawa mo na pumunta rito. Kaya naman ngayon, kaming lahat ay narito sa harap ng Diyos para makinig sa lahat ng ipinagagawa sa iyo ng Diyos."
[10:34] At binuksan ni Pedro ang bibig niya sabay sabing, "Naiintindihan ko na ang katotohanan, na walang kinikilingan ang Diyos.
[10:35] Pero sa bawat bansa na may takot sa Kanya at gumagawa ng katuwiran, ito ay katanggap-tanggap sa Kanya.
[10:36] Ang salita na ipinadala Niya sa mga lalaking anak ni Israel na idinedeklara ang kapayapaan sa pamamagitan ni Jesu Kristo na Siyang Panginoon ng lahat.
[10:37] Kayo mismo ay nakaalam sa pagdating ng Salita sa buong Judea na nagmula sa Galilee pagkatapos ng Paglulublob na inanunsyo ni Juan,
[10:38] si Jesus na taga Nazareth, kung paanong Siya ay pinahiran ng Diyos ng Banal na Espiritu at ng kapangyarihan na matapos humayo ay gumawa ng kabutihan at pinagaling ang lahat ng pinahihirapan ng Diyablo dahil ang Diyos ay kasama Niya.
[10:39] At kami ay mga saksi sa lahat ng ginawa Niya di lamang sa loob ng lalawigan ng mga Judio, kundi pati rin sa loob ng Jerusalem, na pinatay nila sa pamamagitan ng pagpako sa Kanya sa isang puno.
[10:40] Siya ay ibinangon ng Diyos ng ikatlong araw at ipinagkaloob sa Kanya na maging lantad,
[10:41] hindi sa lahat ng tao kundi sa mga saksi na pinili ng Diyos, iyon ay kami na nakasama Niyang kumain at uminom matapos niyang bumangon mula sa mga patay.
[10:42] At inatasan Niya kami na magproklama sa mga tao at magpatotoo na Siya ang hinirang ng Diyos na hukom ng mga nabubuhay at ng mga patay.
[10:43] Sa Kanya nagbigay ng testimonya ang lahat ng mga propeta na sa pamamagitan ng pangalan Niya ay makatatanggap ng kapatawaran sa mga kasalanan ang bawat isang nananalig sa Kanya."
[10:44] Habang nagsasalita pa si Pedro tungkol sa mga bagay na ito ay lumapag ang Banal na Espiritu sa lahat ng mga nakikinig ng Salita,
[10:45] at nagulat ang ilan sa mga mananampalatayang tuli, yung mga dumating na kasama ni Pedro, dahil ibinuhos rin sa mga dayuhan ang kaloob ng Banal na Espiritu.
[10:46] Narinig nila kasi na nagsasalita ang mga ito sa kakaibang wika, at nagpupuri sa Diyos. Sa puntong iyon ay sumagot si Pedro,
[10:47] "Pwede bang ipagbawal ng sinuman ang tubig para hindi mailublob ang mga ito na tumanggap ng Banal na Espiritu gaya rin natin?"
[10:48] At inutusan niya silang mailublob sa tubig sa pangalan ng Panginoon. Pagkatapos ay hiniling nila sa kanya na manatili pa ng ilang araw.
[11:1] Ngayon ay narinig ng mga mensahero at ng mga kapatiran na nasa Judea na ang mga dayuhan rin ay tumanggap na ng Salita ng Diyos.
[11:2] At nang umakyat si Pedro papuntang Jerusalem, nakipagtalo sa kanya ang ilan sa partido ng mga tuli
[11:3] na nagsabing, "Pumunta ka sa mga lalaking hindi tuli, at kumain ka pang kasama nila!"
[11:4] At ipinaliwanag ito ni Pedro sa kanila mula sa simula at ng may pagkakasunod-sunod. Sabi niya,
[11:5] "Ako ay nananalangin sa loob ng lungsod ng Joppa, at nang mabuksan ang espiritual na mata ay nakita ko sa isang pangitain ang isang sisidlan na bumababa mula sa langit na parang isang napakalapad na telang ibinababa sa apat na kanto. At iyon ay umabot hanggang sa akin,
[11:6] kung saan, nang titigan ko, ay napansin ko at nakita ko ang mga hayop na may apat na paa sa mundo, at ang mga mababangis na hayop kasama ng mga reptilya at ng mga ibon sa himpapawid.
[11:7] At narinig ko ang tinig na nagsabi sa akin, 'Bumangon ka, Pedro, katayin mo at kainin.'
[11:8] Pero sinabi ko, 'Hindi po maaari, Panginoon, dahil kahit minsan ay hindi pa nakapasok sa loob ng bibig ko ang anumang marumi o pangkaraniwan!'
[11:9] Pero sumagot sa akin ang tinig sa pangalawang pagkakataon mula sa langit, 'Ang nilinis ng Diyos ay huwag mong ituring na pangkaraniwan.'
[11:10] At nangyari ito ng tatlong beses, at muling binatak ang lahat papunta sa langit.
[11:11] At bigla na lang na may tatlong kalalakihan ang tumayo sa harap ng bahay kung saan ako nandoon. Pinadala sila mula sa Caesarea para sa akin.
[11:12] At sinabi sa akin ng Espiritu na sumama sa kanila ng walang pag-aalinlangan. At itong anim na kapatiran ay umalis rin na kasama ko, at pumasok kami sa loob ng bahay nung lalake.
[11:13] At ibinahagi niya sa amin kung paano niya nakita ang anghel na tumayo sa loob ng bahay niya at sinabi sa kanya, 'Magpadala ka ng mga lalake papunta sa Joppa at ipasundo mo si Simon na ang apelyido ay Pedro.
[11:14] Siya ang magsasabi sa iyo ng mga salita kung saan ikaw ay maliligtas, pati na ang buong sambahayan mo.'
[11:15] At nang magsimula akong magsalita, lumapag ang Banal na Espiritu sa kanila kung paano rin sa atin noong una.
[11:16] Kaya't naalala ko ang salita ng Panginoon, kung paanong sinabi Niya, 'Totoong naglublob si Juan sa tubig, pero kayo ay ilulublob sa loob ng Banal na Espiritu.'
[11:17] Kaya't kung ibinigay sa kanila ng Diyos ang katumbas na dami ng biyaya gaya rin sa atin na nanalig sa Panginoong Jesu Kristo, ano namang kapangyarihan ang mayroon ako para hadlangan ang Diyos?"
[11:18] At nang marinig nila ang mga bagay na ito, nanahimik sila at nagpuri sa Diyos habang sinasabi, "Kung ganyan ay ibinigay na rin pala ng Diyos sa mga dayuhang bansa ang pagbabago patungo sa Buhay."
[11:19] Ngayon naman, ang mga nagsikalat sa iba't ibang lugar dahil sa matinding kahirapan na naganap dahil kay Esteban, ay napadpad hanggang sa Phenice, at Cyprus, at Antioch. Wala silang sinasabihan ng Salita maliban lamang sa mga Judio.
[11:20] Pero ang ilan sa kanila ay kalalakihan na mula sa Cyprus at sa Cyrene na nang dumating sa Antioch ay nagsalita sa harapan ng mga Griyego tungkol sa Masayang Balita ng Panginoong Jesus.
[11:21] At ang kamay ng Panginoon ay kasama nila, kaya't malaking bilang ang nanampalataya at tumalima sa Panginoon.
[11:22] Kaya't ang balita patungkol sa kanila ay umabot sa pandinig ng konggregasyon na nasa Jerusalem, at ipinadala nila si Barnabas para pumunta hanggang sa Antioch
[11:23] na pagdating at pagkakita sa biyaya ng Diyos ay nagdiwang, at pinakiusapan niya ang lahat na magpatuloy sa Panginoon ng may mabuting hangarin sa puso.
[11:24] Isa kasi siyang mabuting tao, at puno ng Banal na Espiritu at ng pananampalataya. Kaya naman nadagdag pa ang malaking bilang ng tao sa Panginoon.
[11:25] Pero nagpunta sa Tarso si Barnabas para hanapin si Saulo.
[11:26] At nang makita ito ay dinala niya ito papunta sa Antioch. At nangyari na sa loob ng isang taon ay nakipagtipon sila kasama ng konggregasyon, at nagturo sa malaking bilang ng tao. At ang mga estudyante ay unang tinawag na mga Kristiyano sa Antioch.
[11:27] At ng mga panahong iyon ay may dumating na mga propeta sa Antioch mula sa Jerusalem.
[11:28] At tumayo ang isa sa kanila na nagngangalang Agabos. Ipinahiwatig niya sa pamamagitan ng Espiritu na magkakaroon ng matinding taggutom sa buong mundo na nangyari naman sa ilalim ng pamamahala ni Emperador Claudio.
[11:29] Kaya naman ang mga estudyante, bawat isa ayon sa kanyang kakayanan, ay nagsikap na magpadala ng tulong sa mga kapatiran na nakatira sa loob ng Judea.
[11:30] Ganito nga ang ginawa nila, ipinadala nila ang mga iyon sa mga punong-lingkod sa pamamagitan ng kamay nila Barnabas at Saulo.
[12:1] At kasabay ng mga panahong iyon ay inunat ni haring Herodes ang mga kamay niya para wasakin ang ilan mula sa konggregasyon.
[12:2] At pinatay niya si Tyago na kapatid ni Juan gamit ang tabak.
[12:3] At nang makita niya na iyon ay ikinatuwa ng mga Judio, idinagdag niya rin si Pedro sa mga ipadadakip. At iyon ay mga araw ng Tinapay na Walang Lebadura.
[12:4] At nang mahuli na siya nito, ay inilagay siya nito sa loob ng bilangguan, sabay naglagay ng 16 na pulis para bantayan siya, sa layon na ipakita siya sa madla pagkatapos ng Paskua.
[12:5] Ngayon, talagang si Pedro ay binabantayan sa loob ng bilangguan. Pero matinding pananalangin ang ginagawa ng konggregasyon sa harap ng Diyos patungkol sa kanya.
[12:6] Pero nang malapit na siyang ipresenta ni Herodes, nang gabing iyon, ay natutulog si Pedro sa pagitan ng dalawang pulis, nakagapos ng dobleng kadena, at may mga gwardia na nagbabantay sa harapan ng pintuan ng kulungan.
[12:7] Pero biglang may anghel ng Panginoon ang tumayo, at may ilaw na nagliwanag sa loob ng bilangguan. At nang tapikin nito ang tagiliran ni Pedro, itinayo siya nito sabay sinabing, "Bumangon ka, bilis!" At ang mga kadena niya ay nalaglag mula sa mga kamay niya.
[12:8] At sinabi ng anghel sa kanya, "Magbihis ka at isuot mo ang panyapak mo." At ginawa nga niya ito, tapos ay sinabi nito sa kanya, "Isuot mo ang balabal mo at sumunod ka sa akin."
[12:9] At paglakad niya ay sinundan niya ito, pero hindi niya alam na totoo itong nangyayari sa pamamagitan ng anghel, at inakala niyang isang pangitain ang nakikita niya.
[12:10] At nang malampasan nila ang unang gwardia, at ang pangalawa, sila ay dumating sa harap ng pintuang bakal na magdadala sa kanila palabas ng lungsod na nagbukas ng kusa para sa kanila. At nang makalabas sila ay dumaan sila sa isang kalsada, at biglang humiwalay ang anghel mula sa kanya.
[12:11] At nang si Pedro ay bumalik sa sariling ulirat ay sinabi niya, "Ngayon, alam ko na ang totoo na nagpadala ang Panginoon ng anghel Niya, at iniligtas ako mula sa kamay ni Herodes at sa lahat ng hangarin ng mga mamamayan ng mga Judio.
[12:12] At nang maging malinaw ito ay nagpunta siya sa bahay ni Maria na ina ni Juan na ang apelyido ay Marcos kung saan ay marami ang nagkatipon at nananalangin.
[12:13] At pagkatok ni Pedro sa pintuan ng tarangkahan ay dumating ang isang katulong na babae na nagngangalang Roda para alamin kung sino iyon.
[12:14] At nang makilala ang boses ni Pedro ay hindi niya pa binuksan ang tarangkahan dahil sa tuwa, pero pagtakbo sa loob ay sinabi niya na nakatayo si Pedro sa harapan ng tarangkahan.
[12:15] At sinabi nila sa kanya, "Baliw kaba?" Pero nagpumilit siya na ganun nga. At sinabi nila, "Iyon ay anghel niya."
[12:16] Pero nagpatuloy na kumatok si Pedro. At nang pagbuksan ay nakita nila siya at sila ay nagulat.
[12:17] Pero sumenyas siya sa kamay para patahimikin sila. Ikinuwento niya sa kanila kung paano siya inilabas ng Panginoon mula sa bilangguan at sinabi niya, "Ipamalita niyo kay Tyago at sa mga kapatiran ang mga bagay na ito." At nang makalabas ay lumakad siya papunta sa ibang lugar.
[12:18] Ngayon pagsikat ng araw ay nagkaroon ng hindi maliit na gulo sa hanay ng mga kapulisan patungkol sa kung ano ang nangyari kay Pedro.
[12:19] Pero nang ipahanap siya ni Herodes at hindi siya nakita matapos na imbestigahan ang mga gwardia ay nag-utos itong bitaying ang mga ito. At bumaba ito mula sa Judea papunta ng Caesarea para manatili roon.
[12:20] Pero si Herodes ay mainit ang dugo sa mga taga Tyre at mga taga Sidon, at magkasama silang lumapit sa kanya matapos na kumbinsihin si Blastus na namamahala sa mga personal na kagamitan ng Hari na makiusap para sa kanilang pagkakasundo, dahil ang kanilang bansa ay pinakakain ng hari.
[12:21] At sa isang piling araw si Herodes ay nagsuot ng damit na panghari, at naupo siya sa ibabaw ng pedestal para magsalita sa harap nila.
[12:22] At habang ito ay nagaganap ay nagsisigawan ang mga taong nagkatipon, "Boses yan ng Diyos at hindi ng isang tao!"
[12:23] Pero bigla siyang tinapik ng anghel ng Panginoon dahil hindi siya nagbigay ng luwalhati sa Diyos. At nang siya ay gawing pagkain ng mga uod, siya ay namatay.
[12:24] Pero ang Salita ng Diyos ay naging dakila pa at lumaganap.
[12:25] At si Barnabas at si Saulo ay bumalik mula sa Jerusalem pagkatapos nilang maglingkod. Isinama rin nila si Juan na ang apelyido ay Marcos.
[13:1] Ngayon ay mayroong ilang mga propeta at mga guro na nandoon sa Konggregasyon sa Antioch; sila ay sina Barnabas, at Simeon na kung tawagin ay Negro, at Lucio na taga Cyrene, si Manaen rin na pinalaking kasama ni Herodes na Gobernador, at si Saulo.
[13:2] At habang sila ay naglilingkod sa Panginoon at nag-aayuno ay sinabi ng Banal na Espiritu, "Ibukod niyo sa Akin ngayon rin sina Barnabas at si Saulo para sa gawain kung saan Ko sila tinawag."
[13:3] Kaya't nang makapag-ayuno at makapanalangin, at mailapat ang mga kamay sa kanila ay pinaalis na sila.
[13:4] Kaya naman, matapos silang ipadala ng Banal na Espiritu ay bumaba sila papunta ng Seleucia, at mula roon ay naglayag sila papunta ng Cyprus.
[13:5] At pagdating sa Salamis ay ipinangaral nila ang Salita ng Diyos sa loob ng mga simbahan ng mga Judio. At isinama rin nila si Juan bilang alalay.
[13:6] At nang lakbayin ang isla hanggang sa Paphos ay natagpuan nila ang isang salamangkero, isang pekeng propeta na Judio na nagngangalang Barjesus.
[13:7] Kasama nito ang senador na si Sergio Paulo, isang matalinong tao. Ipinatawag niya si Barnabas at Saulo at ninais niyang pakinggan ang Salita ng Diyos.
[13:8] Pero hinadlangan sila ni Elymas na salamangkero (dahil ganito ang ibig sabihin ng pangalan niya). Tinangka nitong ilayo ang senador mula sa pananampalataya.
[13:9] Pero si Saulo na tinatawag ring Pablo, na puno ng Banal na Espiritu at nakatitig sa kanya
[13:10] ay sinabi, "Nako, ikaw na puno ng lahat ng kasinungalingan, at lahat ng kasamaan, anak ng Diyablo, kaaway ng lahat ng katuwiran! Hindi ka ba titigil sa pagpilipit sa mga matuwid na paraan ng Panginoon?
[13:11] At ngayon ay pansinin mo, ang kamay ng Panginoon ay nasa iyo at ikaw ay mabubulag. Sa loob ng takdang panahon ay hindi mo makikita ang liwanag ng araw." At biglang may hamog at dilim na bumalot sa kanya at naghanap siya ng kamay na aalalay sa paglakad niya.
[13:12] Kaya't nang makita ng senador ang nangyari ay nanampalataya siya habang namamangha tungkol sa turo ng Panginoon.
[13:13] At nang si Pablo at mga kasamahan niya ay maglayag palayo sa Paphos, dumating sila sa Perga sa Pamphylia, pero si Juan ay umalis mula sa kanila pabalik sa Jerusalem.
[13:14] Pero nang sila ay makaalis mula sa Perga, nagpunta sila sa Antioch sa Pisidia, at pagpasok sa loob ng simbahan sa araw ng Pamamahinga ay naupo sila.
[13:15] At pagkatapos ng pagbabasa ng Batas at ng mga Propeta ay nagbilin sa kanila ang mga opisyal ng simbahan na nagsabing, "Mga kapatid na kalalakihan, kung mayroon kayong mensahe na kapaki-pakinabang para sa mga tao, magsalita kayo."
[13:16] Kaya't tumayo si Pablo at pagsenyas ng kamay ay sinabi niya, "Mga kalalakihan ng Israel, at kayong may takot sa Diyos, makinig kayo,
[13:17] Ang Diyos nitong bayang Israel ay pinili ang mga ama natin at ginawa Niyang dakila ang bayan sa loob ng paninirahan nito sa gitna ng lupain ng Egypt. At sila ay inakay Niyang lumabas mula rito sa pamamagitan ng Braso ng Langit.
[13:18] At sa loob ng 40 taong panahon ay tiniis Niya sila sa gitna ng ilang.
[13:19] At matapos Niyang lipulin ang pitong bansa na nasa lupain ng Canaan ay pinaghati-hati Niya sa kanila ang kanilang lupain.
[13:20] At matapos Niyang bigyan sila ng mga hukom sa loob ng 450 taon hanggang kay propeta Samuel.
[13:21] Mula noon ay humingi sila ng isang hari, at ibinigay sa kanila ng Diyos si Saul na anak ni Kish, isang lalake na mula sa tribo ni Benjamin sa loob ng 40 taon.
[13:22] At nang siya ay tanggalin ay itinatag Niya para sa kanila si David bilang hari, kung saan ay sinabi Niya at ipinatotoo, 'Natagpuan Ko si David na mula kay Jesse, isang lalake na malapit sa Aking puso na gagawa sa lahat ng Aking kagustuhan.'
[13:23] Mula sa binhi ng taong ito ang Diyos, ayon sa pangako, ay naglabas para sa Israel ng tagapagligtas na si Jesus
[13:24] na inanunsyo ni Juan bago pa mailantad ang pagdating Niya sa pamamagitan ng Lublob ng Pagbabalik-loob para sa lahat ng tao sa Israel.
[13:25] At habang tinutupad ni Juan ang karera niya ay sinabi niya, 'Sino ba ako sa palagay niyo? Hindi ako Siya, pero pansinin niyo ang dumarating na kasunod ko. Ni hindi ako karapat-dapat na magtanggal ng kanyang pangyapak.'
[13:26] Mga lalaking kapatid, mga anak na mula sa lahi ni Abraham, at kayong mga may takot sa Diyos, sa inyo ipinadala ang salita ng kaligtasang ito.
[13:27] Dahil ang mga naninirahan sa loob ng Jerusalem at ang mga pinuno nila na hindi Siya kinilala, sa pagkondena sa Kanya, ay talagang tinupad ang tinig ng mga propeta na binabasa nila tuwing linggo.
[13:28] At nang wala silang makitang dahilan para bitayin Siya, pinilit nila si Pilato na ipapatay Siya.
[13:29] At nang matupad na nila ang lahat ng bagay na naisulat patungkol sa Kanya, Siya ay ibinaba nila mula sa punong-kahoy at inilagay sa loob ng puntod.
[13:30] Pero ibinangon Siya ng Diyos mula sa mga patay
[13:31] na nagpakita sa loob ng maraming araw sa mga umakyat na kasama Niya mula sa Galilee papuntang Jerusalem, na naging mga saksi Niya sa harap ng mga tao.
[13:32] At inaanunsyo namin sa inyo ang Masayang Balita patungkol sa pangako na ibinigay sa mga ama
[13:33] na ito ay tinupad ng Diyos sa atin na kanilang mga anak nang itatag Niya si Jesus, na nakasulat rin sa gitna ng ikalawang Salmo, 'Ikaw ang Anak Ko, ngayong araw ay ipinanganak Kita.'
[13:34] At patungkol sa bagay na Siya ay ibinangon Niya mula sa mga patay para hindi na bumalik sa pagkabulok, ito naman ang sinabi niya, 'Ibibigay Ko sa iyo ang matapat na kabanalan ni David.
[13:35] Ganito rin sa isa pang Salmo ay sinabi niya, 'Hindi Mo ipahihintulot ang Iyong Banal na makaranas ng pagkabulok.'
[13:36] Dahil talaga naman si David, matapos mapaglingkuran ang kanyang sariling henerasyon ayon sa plano ng Diyos, ay namayapa na at naidagdag sa mga ama niya, at dumanas siya ng pagkabulok.
[13:37] Pero Siya na ibinangon ng Diyos ay hindi nakaranas ng pagkabulok.
[13:38] Kaya't dapat niyong malaman, mga kapatid na kalalakihan, na sa pamamagitan Niya ay ipinapangaral sa inyo ang kapatawaran ng mga kasalanan.
[13:39] At sa pamamagitan Niya, bawat isang nananalig ay naaabsuwelto mula sa lahat ng bagay kung saan kayo ay hindi pwedeng maabsuwelto sa pamamagitan ng Batas ni Moises.
[13:40] Kaya't mag-ingat kayo na hindi mangyari sa inyo ang sinabi sa aklat ng mga Propeta,
[13:41] 'Pansinin niyo, kayong mga mangkukutya, magtaka kayo, at mapahamak: dahil ginagawa Ko ang isang gawain sa inyong kapanahunan, isang gawain na hinding-hindi niyo paniniwalaan kahit pa may magpaliwanag nito sa inyo!'
[13:42] At pagkaalis ng mga Judio galing sa simbahan, naki-usuap ang mga Hentil sa kanila na ituro nila sa sususnod na Araw ng Pamamahinga ang mga salitang ito.
[13:43] At nang maghiwa-hiwalay na ang kapulungan, sumunod kina Pablo at Barnabas ang maraming Judio at mga bagong sapi sa relihiyong iyon. Pinagsabihan nila ang mga ito, at kinumbinsi sila na magpatuloy sa grasya ng Diyos.
[13:44] At nang dumating na ang Araw ng Pamamahinga, halos buong lungsod ang dumagsa para pakinggan ang Salita ng Diyos.
[13:45] Pero nang makita ng mga Judio ang makapal na tao, sila ay napuno ng inggit at nagsalita laban sa mga bagay na sinasabi ni Pablo, kinukontra ang mga sinasabi nila at nagsasalita ng masasama.
[13:46] Pero naging matapang si Pablo at si Barnabas sabay sinabi, "Kinakailangan na sa inyo muna sabihin ang Salita ng Diyos, pero dahil ngayon ay itinaboy niyo lang ito at itinuring niyong hindi kayo karapat-dapat para sa walang hanggang Buhay, pansinin niyo, sa mga Hentil na kami pupunta.
[13:47] Dahil ganito ang pagka-utos sa atin ng Panginoon, "Ibinukod Kita bilang isang liwanag sa mga dayuhang bansa, para Ikaw ay magsilbing kaligtasan hanggang sa kadulu-duluhan ng daigdig."
[13:48] At pagkarinig dito ng mga Hentil ay nagdiwang sila at humanga sa Salita ng Panginoon, kaya't nanalig silang lahat na itinalaga para sa Buhay na walang hanggan.
[13:49] At ang Salita ng Panginoon ay naipadala sa lahat ng dako ng lalawigan.
[13:50] Pero inudyukan ng mga Judio ang mga deboto at ang mga kagalang-galang na kababaihan kasama ng mga kalalakihang namumuno sa lungsod, at nagsagawa sila ng pag-uusig laban kay Pablo at kay Barnabas, at pinalayas nila ang mga ito mula sa kanilang mga teritoryo.
[13:51] Pero matapos nilang ipagpag ang mga alikabok sa mga paa nila laban sa mga ito ay nagpunta sila sa Iconium.
[13:52] At ang mga estudyante ay napuno ng kagalakan at Banal na Espiritu.
[14:1] At nangyari sa loob ng Iconium nang sila ay magkasama, na pumasok sila sa loob ng simbahan ng mga Judio, at nagsalita sa paraan na nanalig parehas ang malaking bilang ng mga Judio at mga Griyego.
[14:2] Pero ang mga suwail na Judio ay inudyukan at pinasama ang mga damdamin ng mga Hentil laban sa mga kapatiran.
[14:3] Kaya naman nanatili sila roon nang mahabang panahon. Matapang silang nagsasalita para sa Panginoon na nagpapatotoo sa Salita ng Kanyang biyaya at nagbibigay ng mga senyales at himala para magawa sa pamamagitan ng mga kamay nila.
[14:4] Pero hati ang taong bayan, dahil ang isang bahagi ay panig sa mga Judio, at ang kabila naman ay panig sa mga mensahero.
[14:5] At nang magkaroon ng isang marahas na pag-atake ang mga Hentil kasama ng mga Judio at ng kanilang mga pinuno para pagsabihan sila ng masama at batuhin,
[14:6] nalaman nila ito, kaya't tumakas sila papunta sa mga bayan ng Lycaonia, Lystra, at Derbe, at sa mga karatig bayan.
[14:7] At doon ay nagproklama sila ng Masayang Balita.
[14:8] At may isang lalake sa Lystra na nakaupo roon, baldado ang mga paa, isang lumpo mula sa tiyan ng nanay niya na hindi pa kailanman nakalakad.
[14:9] Narinig niyang nagsasalita si Pablo, na pagtitig sa kanya, at pagkakita na may pananalig siyang gumaling,
[14:10] ay sinabi ng may malakas na boses, "Tumayo ka ng tuwid gamit ang mga paa mo!" At siya ay lumukso at naglakad.
[14:11] At nang makita ng mga tao ang ginawa ni Pablo, ay nagsigawan sila at nagsalita sa wikang Lycaonia, "Ang mga diyos ay bumaba sa harap natin sa anyong tao!"
[14:12] At tinawag nga nilang Zeus, si Barnabas; at Hermes, si Pablo, dahil siya ang nangunguna sa pagsasalita.
[14:13] Kaya ang pari ni Zeus na nasa harapan ng lungsod nila ay nagdala ng baka at pinagsama-samang bulaklak sa gitna ng mga lagusan, at hinangad niyang maghandog kasama ng mga tao.
[14:14] Pero nang marinig ito ng mga mensahero na Barnabas at Pablo ay pinunit nila ang mga baro nila sabay sugod sa gitna ng mga tao habang isinisigaw,
[14:15] at sinasabing, "Mga kalalakihan, bakit niyo ito ginagawa? Kami rin ay mga tao na katulad niyo na nagtuturo sa inyo na tumalikod mula sa mga walang kabuluhang bagay na ito patungo sa Diyos na buháy na may gawa ng langit at ng daigdig, at ng dagat, at ng lahat ng bagay na nakapaloob sa mga ito.
[14:16] Na sa nakalipas na mga henerasyon ay hinayaan ang lahat ng mga bansa na mamuhay ayon sa sarili nilang pamamaraan.
[14:17] Pero sa kabila nito ay tunay na hindi niya pinabayaan ang sarili Niya na walang patotoo. Gumagawa Siya ng mabuti sa atin at nagbibigay ng mga ulan mula sa langit at panahon ng anihan, anupat napupuno ng pagkain at kagalakan ang ating mga puso."
[14:18] Sa kabila ng mga salitang ito ay nahirapan pa rin silang pahintuin ang mga tao para huwag nang mag-alay sa kanila.
[14:19] Pero dumating ang mga Judio na galing sa Antioch at Iconium, at matapos nilang buyuin ang mga tao at batuhin si Pablo, siya ay kinaladkad nila sa labas ng lungsod sa pag-aakalang patay na siya.
[14:20] Pero habang nakapaligid sa kanya ang mga estudyante ay bumangon siya. Pumasok siya sa loob ng lungsod at kinabukasan ay umalis na siya kasama ni Barnabas papuntang Derbe.
[14:21] Kaya't nang maiproklama ang Masayang Balita sa lungsod na iyon, at maturuan ang marami, ay bumalik sila papuntang Lystra, at Iconium, pati na sa Antioch.
[14:22] Pinatatag nila ang mga kaluluwa ng mga estudyante, habang nakikiusap sa kanila na magpatuloy sa pananampalataya, at dahil kinakailangan, sa pamamamagitan ng maraming paghihirap, tayo ay pumasok sa loob ng Kaharian ng Diyos.
[14:23] At nang makapagtalaga sila ng mga punong-lingkod para sa kanila sa bawat konggregasyon at makapanalangin ng may pag-aayuno ay ipinagkatiwala nila ang mga ito sa Panginoon kung saan sila nanalig.
[14:24] At nang makapaglakbay sila sa Pisidia ay nagpunta naman sila sa Pamphylia.
[14:25] At nang makapangaral ng Salita sa loob ng Perga ay bumaba sila papuntang Attalia.
[14:26] At mula roon ay naglayag sila papuntang Antioch, kung saan sila ay nirekomenda sa pabor ng Diyos, dahil sa gawain na ginampanan nila.
[14:27] At nang dumating sila at tipunin ang konggregasyon, ikinuwento nilang lahat ang ginawa ng Diyos sa kalagitnaan nila, at kung paanong binuksan Niya ang pintuan ng pananampalataya sa mga dayuhang bansa.
[14:28] At nagpalipas sila roon ng mahabang panahon kasama ng mga estudyante.
[15:1] At mayroong mga bumaba mula sa Judea na nagturo sa mga kapatiran ng ganito, "Maliban sa magpatuli kayo ayon sa tradisyon ni Moises, hindi kayo maaaring maligtas."
[15:2] Kaya nang si Pablo at si Barnabas ay magkaroon ng hindi maliit na pagtatalo at talakayan kasama nila, nagpasya silang paakyatin sina Pablo at Barnabas at iba pang galing sa kanila papunta sa mga mensahero at mga punong-lingkod sa loob ng Jerusalem para magtanong tungkol sa bagay na ito.
[15:3] Kaya naman nang sila ay maipadala ng konggregasyon, binaybay nila ang Phoenicia at Samaria, habang ikinukuwento ang pagbaling sa Diyos ng mga dayuhang bansa. At nagdulot sila ng matinding kagalakan sa lahat ng mga kapatiran.
[15:4] At nang makarating sa Jerusalem ay pinaunlakan sila ng konggregasyon at ng mga mensahero at ng mga punong-lingkod. At ikinuwento nila ang lahat ng ginawa ng Diyos sa pamamagitan nila.
[15:5] Pero tumayo ang ilang mananampalataya mula sa grupo ng mga Pariseo at nagsabing, "Kailangan silang tuliin, at utusan silang sundin ang Batas ni Moises."
[15:6] At nagpulong ang mga mensahero at ang mga punong-lingkod para tignan ang tungkol sa bagay na ito.
[15:7] At matapos magkaroon ng maraming talakayan ay tumayo si Pedro sabay sinabi sa harapan nila, "Mga lalaking kapatid, nalalaman niyo na noong unang mga araw ay pinili ng Diyos sa ating kalagitnaan na makarinig ang mga dayuhang bansa ng Salita ng Masayang Balita at manampalataya sa pamamagitan ng aking bibig.
[15:8] At ang Diyos na nakababatid ng mga puso ang nagpatotoo sa kanila nang ibigay sa kanila ang Banal na Espiritu tulad rin sa atin.
[15:9] At wala Siyang nakitang pagkakaiba sa atin gayundin sa kanila nang linisin Niya ang kanilang mga puso sa pamamagitan ng pananampalataya.
[15:10] Kaya't ngayon, bakit niyo sinusubukan ang Diyos sa paglagay niyo ng pamatok sa ibabaw ng leeg ng mga estudyante na kahit ang mga ama natin o tayo ay hindi nakayanang buhatin?
[15:11] Pero sa pamamagitan ng biyaya ng Panginoong Jesu-Kristo ay nananalig tayo na maligtas katulad rin nila.
[15:12] Pero nanahimik ang buong grupo at pinakinggan nila si Barnabas at Pablong naglalahad sa lahat ng ginawa ng Diyos na mga senyales at mga himala sa kalagitnaan ng mga dayuhang bansa sa pamamagitan nila.
[15:13] At pagkatapos nilang manahimik ay sumagot si Tyago na nagsabing, "Mga lalaking kapatid, pakinggan niyo ako:
[15:14] Inilahad ni Simon kung paano nagbisita ang Diyos noong una para kumuha mula sa mga dayuhang bansa ng mga tao para sa Kanyang pangalan.
[15:15] At sumasang-ayon sa mga ito ang mga salita ng mga propeta, kung paanong nakasulat,
[15:16] 'Pagkatapos ng mga bagay na ito ay babalik Ako at itatayo Kong muli ang tolda ni David na bumagsak. At aayusin Kong muli ang mga sira nito at itatayo Ko ito.
[15:17] Para nang sa ganun ang mga natitirang tao ay hanapin ang Panginoon, samakatuwid, para sa kanilang lahat na mga bansa na tinawag sa pangalan Ko, sabi ng Panginoon na gumagawa ng lahat ng ito.'
[15:18] Alam na ng Diyos ang lahat ng gawain Niya mula pa nang magsimula ang mundo.
[15:19] Kaya naman, ang pasya ko, ay huwag nang pahirapan pa ang mula sa mga dayuhang bansa na bumaling patungo sa Diyos.
[15:20] Pero sulatan sila na umiwas mula sa mga karumihan, sa mga rebulto, at sa pakikipagtalik sa di asawa, at mula sa mga hayop na sinakal, at sa dugo.
[15:21] Dahil mula pa noong mga unang henerasyon, si Moises sa bawat lungsod, ay mayroon nang mga nagpoproklama patungkol sa kanya na nagbabasa ng Biblia sa loob ng mga simbahan tuwing Araw ng Pamamahinga."
[15:22] Kaya't minabuti ng mga mensahero at ng mga punong-lingkod kasama ng buong konggregasyon na pumili ng mga kalalakihan mula sa kanila para ipadala papunta sa Antioch kasama nina Pablo at Barnabas; iyon ay sina Judas, na ang apelyido ay Barsabas, at si Silas, mga kalalakihang namumuno sa mga kapatiran
[15:23] na nagsulat sa pamamagitan ng kamay nila ng mga sumusunod: "Mula sa mga mensahero, at sa mga punong-lingkod, at sa mga kapatiran, Pagbati sa mga kapatiran na taga ibang bansa na nasa Antioch at Syria, saka sa Cilicia.
[15:24] Patungkol ito sa aming narinig na may ilang nagpunta mula sa amin na ginulo kayo ng mga salita na nagpabigat ng inyong mga kaluluwa nang sabihin nilang, 'Magpatuli kayo at sumunod sa Batas ni Moises!' na hindi naman namin iniutos.
[15:25] Minabuti namin, habang nagkakatipon ng may iisang diwa, na pumili ng mga kalalakihan para ipadala sa inyo kasama ng mga minamahal naming Barnabas at Pablo,
[15:26] mga taong nag-alay ng kanilang mga sarili alang-alang sa pangalan ng ating Panginoong Jesu-Kristo.
[15:27] Kaya naman pinadala namin si Judas at Silas na siya ring magpapahayag sa pamamagitan ng salita sa mga bagay na ito.
[15:28] Dahil mabuti sa tingin ng Banal na Espiritu at sa amin na huwag na kayong bigyan pa ng pabigat maliban sa mga mahahalagang bagay na ito;
[15:29] na umiwas sa mga bagay na inalay sa mga rebulto, at mula sa dugo, at mula sa mga sinakal na hayop, at mula sa pakikipagtalik sa di asawa, na kapag inyong maingat na iniwasan ay magdudulot kayo ng kabutihan sa inyong mga sarili. Magpakatatag kayo!"
[15:30] Kaya't nang sila ay magpaalam na ay nagpunta sila sa Antioch at nang tipunin nila ang mga tao ay ibinigay nila ang sulat.
[15:31] At matapos na basahin ay nagdiwang sila dahil sa ginhawang dala nito.
[15:32] Si Judas rin at si Silas na siya ring mga propeta ay nanawagan sa mga kapatiran at pinatatag ang kalooban nila sa pamamagitan ng maraming salita.
[15:33] At matapos nilang manatili ng ilang panahon ay nagpaalam na sila ng may kapayapaan mula sa mga kapatiran papunta sa mga mensahero.
[15:34] Pero minabuti ni Silas na maiwan roon.
[15:35] Pero si Pablo at si Barnabas ay nanatili sa Antioch na nagtuturo at napoproklama ng Masayang Balita ng Salita ng Panginoon kasama ng marami pang iba.
[15:36] Pero paglipas ng ilang mga araw ay sinabi ni Pablo kay Barnabas, "Balikan naman natin para kumustahin ang mga kapatiran natin sa bawat lungsod kung saan tayo nagproklama ng salita ng Panginoon. Ano na kaya ang kalagayan nila?"
[15:37] Pero nagmungkahi si Barnabas na isama si Juan na kung tawagin ay Marcos.
[15:38] Pero naisip ni Pablo na mabuti na hindi siya isama dahil iniwanan niya sila sa Pamphylia at hindi tumuloy kasama nila papunta sa gawain.
[15:39] Kaya't nagkaroon sila ng matinding pagtatalo anupat naghiwalay na lang sila ng landas at dinala ni Barnabas si Marcos para maglayag papuntang Cyprus,
[15:40] Pero si Pablo, matapos piliin si Silas ay umalis habang ipinagkakatiwala ng mga kapatiran sa grasya ng Diyos.
[15:41] At nilibot niya ang Syria at Cilicia, para patatagin ang mga konggregasyon.
[16:1] At siya ay dumating sa Derbe at Lystra, at kapansin-pansin ang isang estudyante na naroroon na nagngangalang Timoteo, lalaking anak ng isang babaing Judio at mananampalataya pero ang ama ay isang Griyego.
[16:2] Siya ay may magandang patotoo ayon sa mga kapatiran na nasa Lystra at Iconium.
[16:3] Hinangad ni Pablong makasama niya ang taong ito sa paghayo, at nang makuha ay tinuli niya ito dahil sa mga Judio na naroon sa mga lugar na iyon, dahil alam ng lahat na ang ama nito ay isang Griyego.
[16:4] At habang dinaraanan nila ang mga lungsod ay ibinibigay nila sa mga ito ang mga tagubilin na napagpasyahang ipatupad ng mga mensahero at ng mga punong-lingkod na nasa Jerusalem.
[16:5] Kaya naman ang mga konggregasyon ay patuloy na tumatatag sa pananampalataya at patuloy sa paglaki ng bilang bawat araw.
[16:6] At nang kanilang tahakin ang lalawigan ng Phrygia at ng Galatia at mapagbawalan ng Banal na Espiritung sabihin ang Salita sa loob ng Asia,
[16:7] pagdating malapit sa Mysia ay sinubukan nilang pumunta sa direksyon ng Bithynia, pero hindi sila pinayagan ng Espiritu.
[16:8] Kaya pagdating nila sa Mysia ay bumaba sila papunta sa Troas.
[16:9] At isang pangitain ang dumating kay Pablo sa kalagitnaan ng gabi. May isang lalaking taga Macedonia ang nakatayo, nakikiusap sa kanya, at nagsasabing, "Tumawid kayo sa Macedonia at tulungan mo kami!"
[16:10] At nang makita niya ang pangitain, agad kaming nagsikap na pumunta sa loob ng Macedonia, dahil napagalaman namin na tinawag kami ng Panginoon na iproklama ang Masayang Balita sa kanila.
[16:11] Kaya't nang makapaglayag mula sa Troas ay dumeretso kami papunta ng Samothracia at kinabukasan, papuntang Neapolis.
[16:12] At mula roon, papunta sa Philippi na siyang pangunahing lungsod doon sa parte ng Macedonia, isang kolonya. At nanatili kami sa loob ng lungsod na iyon ng ilang mga araw.
[16:13] At sa araw ng Pamamahinga ay nagpunta kami sa labas ng lungsod sa tabing ilog kung saan ang tradisyunal na pananalangin ay matatagpuan. At nang makaupo ay nagsalita kami sa mga nagkatipong kababaihan.
[16:14] At nakikinig ang isang babae na nagngangalang Lydia, isang tindera ng lilang tela na mula sa lungsod ng Thyatira na sumasamba sa Diyos. Binuksan ng Panginoon ang puso niya para bigyang pansin ang mga bagay na sinasabi ni Pablo.
[16:15] At nang siya ay mailublob kasama ng kanyang sambahayan ay nakiusap siya at nagsabing, "Kung sa hatol niyo ay nananalig ako sa Panginoon, tumuloy kayo at manatili sa loob ng bahay ko." At napilit niya kami.
[16:16] At nangyari, nang kami ay umalis papunta sa pananalangin, may nakasalubong kaming isang batang babae na sinasaniban ng espiritu ni Python na malaki ang naidalang kabuhayan sa mga panginoon niya sa pamamagitan ng panghuhula.
[16:17] Sumunod siya kay Pablo at sa amin, at pasigaw na sinabing, "Ang mga taong ito ay mga lingkod ng kataas-taasang Diyos. Sila ang magtuturo sa atin sa daan ng kaligtasan!"
[16:18] At ginawa niya ito sa loob ng maraming araw. Pero nang mairita na si Pablo ay hinarap niya ang espiritu sabay sinabing, "Inuutusan kita sa pangalan ni Jesu-Kristo na lumabas mula sa kanya. At ito ay lumabas nang oras ding iyon.
[16:19] Pero nang makita ng mga panginoon niya na nawala na ang pag-asa nila sa hanap-buhay, dinampot nila si Pablo at si Silas sabay kinaladkad papunta ng korte sa harapan ng mga mahistrado.
[16:20] At nang dalhin sila sa mga mahistrado ay sinabi nila, "Ang mga taong ito na mga Judio ay nagdudulot ng malaking problema sa aming lungsod,
[16:21] at nagtuturo ng mga kaugalian na ilegal para sa atin na mga Romano na tanggapin o gawin!"
[16:22] At naghimagsik ang mga tao laban sa kanila, at ang mga mahistrado ay pinunit ang mga damit nila sabay nag-utos na hambalusin sila.
[16:23] At matapos silang bigyan ng maraming latay ay inilagay na sila sa loob ng bilangguan, sabay utos sa warden na bantayan sila ng mabuti,
[16:24] na matapos tumanggap ng ganitong utos ay inilagay sila sa kaloob-loobang kulungan at ang mga paa nila ay kinandado pa sa gitna ng isang kahoy.
[16:25] At sa pagsapit ng hatinggabi, si Pablo at si Silas ay nananalangin kasabay ng pag-awit ng hymno sa Diyos, at nakikinig sa kanila ang mga bilanggo.
[16:26] At bigla na lang dumating ang isang malakas na lindol anupat nayanig ang mga pundasyon ng bilangguan, at biglang bumukas ang lahat ng pintuan at natanggal ang lahat ng tanikala.
[16:27] At nang magising ang warden at makitang nakabukas ang mga pintuan ng kulungan ay binunot niya ang kutsilyo at tinangka niyang patayin ang sarili sa pag-aakalang nakatakas ang mga bilanggo.
[16:28] Pero sumigaw ng malakas si Pablo sabay sinabing, "Huwag mong saktan ang sarili mo dahil lahat kami ay narito!"
[16:29] At paghingi niya ng ilaw ay tumakbo siya at nanginginig na lumuhod sa harap ni Pablo at ni Silas.
[16:30] At pagdala sa kanila sa labas ay sinabi niya, "Mga panginoon, ano po ang kailangan kong gawin para maligtas ako?"
[16:31] At sinabi nila, "Manalig ka sa Panginoong Jesu-Kristo at maliligtas ka, ikaw at ang sambahayan mo."
[16:32] At sinabi nila ang Salita ng Panginoon sa kanya at sa lahat ng nasa loob ng tahanan niya.
[16:33] At sila ay kinuha niya nang oras ding iyon sa gitna ng gabi, at nilinis niya ang mga dugo mula sa mga latay nila at agad nila siyang inilublob kasama ang buong pamilya niya.
[16:34] At nang papuntahin sila sa loob ng bahay niya ay naghain siya ng pagkain sa lamesa at nagdiwang dahil sa pagtanggap niya sa Diyos kasama ng pamilya.
[16:35] At pagsikat ng araw ay nagpadala ang mga mahistrado ng mga sarhento na nagsabing, "Palayain mo na ang mga taong iyan."
[16:36] At ibinalita ng warden ang mga salitang ito sa harapan ni Pablo, "Nag-utos na ang mga mahistrado para palayain na kayo. Kaya ngayon, lumabas na kayo at umalis ng mapayapa."
[16:37] Pero sinabi ni Pablo sa kanila, "Hinambalos nila kami sa harap ng madla sabay itinapon sa loob ng bilangguan, mga mamamayang Romano na di dumaan sa paglilitis. At ngayon ay palihim nila kaming palalayasin? Hindi ito tama, sa halip ay sila mismo ang dapat pumarito na maglabas sa amin."
[16:38] At ibinalita ng mga sarhento sa mga mahistrado ang mga salitang ito, at natakot ang mga ito nang marinig na sila ay mga Romano.
[16:39] At pagdating roon ay nagpaumanhin ang mga ito sa kanila, at nang ilabas na sila ay nakiusap ang mga ito na umalis na sa lungsod.
[16:40] Pero nang makalabas mula sa bilangguan ay pumunta sila sa loob ng Lydia at pagkakita sa mga kapatiran ay pinalakas nila ang loob ng mga ito sabay alis.
[17:1] At pagkadaan nila ng Amphipolis at Apollonia ay nakarating sila sa Thessalonica kung saan ay may simbahan ng mga Judio.
[17:2] At tulad sa nakasanayan ni Pablo ay pumasok siya roon kasama nila. At sa loob ng tatlong Araw ng Pamamahinga ay nangaral siya sa kanila gamit ang Biblia
[17:3] na binubuksan ang kanilang kaisipan at ipinakikita na, "Nararapat na maghirap ang Kristo at bumangon mula sa mga patay at si Jesus ang Kristong ito na ipinoproklama ko sa inyo."
[17:4] At ilan sa kanila ay nakumbinsi at sumapi sila kina Pablo at kay Silas, kasama ang malaking bilang ng mga sumasambang Griyego, pati na ang hindi maliit na bilang ng mga pinunong kababaihan.
[17:5] Pero ang mga Judiong hindi nanalig ay nainggit at humakot sila ng ilang masasamang kalalakihan mula sa mga tambay sa palengke. At nang maipon na nila ang mga tao ay ginulo nila ang lungsod. At pag atake nila sa bahay ni Jason ay pinilit ng mga ito na palabasin sila sa gitna ng mga tao.
[17:6] Pero nang hindi sila matagpuan ay kinaladkad nila si Jason at ilang mga kapatiran sa harapan ng mga mahistrado na sumisigaw sa pagsasabing, "Itong mga taong ito na nagpagulo sa buong mundo ay napadpad na rin dito,
[17:7] na tinanggap ni Jason at lahat ng mga ito ay gumagawa ng labag sa mga patakaran ni Caesar sa pagsasabi na may isa pang hari, si Jesus!"
[17:8] At nagulantang ang taong-bayan at ang mga mahistrado pagkarinig nila sa mga bagay na ito.
[17:9] At nang makakuha ng piyansa mula kay Jason at mula sa iba pa ay pinakawalan na nila ang mga ito.
[17:10] Pero pinaalis agad ng mga kapatiran sa gitna ng gabi sina Pablo pati na rin si Silas papunta ng Berea na pagdating roon ay pumunta sa loob ng simbahan ng mga Judio.
[17:11] At ang mga ito ay mas kagalang-galang kaysa iyong mga nasa Thessalonica na tumanggap ng Salita ng may buong sigasig, at araw-araw nilang sinasaliksik ang Biblia para alamin kung totoo nga ang mga bagay na ito.
[17:12] Kaya naman marami sa kanila ay nanalig kasama ng mga kagalang-galang na kababaihan at kalalakihang Griyego na hindi kakaunti ang bilang.
[17:13] Pero nang malaman ng mga Judio mula sa Thessalonica na ang Salita ng Diyos ay ipinapangaral rin ni Pablo sa loob ng Berea, nagpunta rin sila roon para guluhin ang mga taong-bayan.
[17:14] At sa puntong iyon ay pinaalis agad si Pablo ng mga kapatiran na animo ay papunta sa direksyon ng karagatan. (Pero naiwan roon sina Silas at si Timoteo.)
[17:15] Pero ang mga naghahatid kay Pablo ay dinala siya hanggang sa Athens. At nang makarating ang utos kay Silas at Timoteo na sumunod sila sa kanya sa lalong madaling panahon, umalis na sila.
[17:16] At habang naghihintay si Pablo sa kanila sa gitna ng Athens ang kanyang espiritu ay nagliyab sa kaibuturan niya nang makita niya na puno ng rebulto ang lungsod.
[17:17] Kaya naman ay nagsimula siyang makipagdiyalogo sa loob ng simbahan kasama ng mga Judio at ng mga sumasamba, at araw-araw sa gitna ng pampublikong pagtitipon sa mga nakakasalamuha niya roon.
[17:18] Pero may ilang mga mangangaral ni Epicurius at ni Zeno ang nakarinig sa kanya at sinabi ng ilan, "Ano ba ang gustong sabihin ng daldalerong ito?" Pero ang iba, "Mukha siyang taga-pangaral ng mga dayuhang diyos." Nangangaral kasi siya sa kanila tungkol kay Jesus at sa pagbangon ng mga patay.
[17:19] At siya ay kinuha at dinala nila papunta sa Areopagus. Sabi nila, "Pwede ba naming malaman, ano ba itong bagong katuruan na binabanggit mo?
[17:20] Nagdadala ka kasi ng kataka-takang mga bagay sa aming mga pandinig kaya naman gusto naming malaman ano ba ang ibig sabihin ng mga bagay na ito."
[17:21] (Lahat kasi ng mga taga Athens at ng mga dayuhang naninirahan doon ay wala nang ibang inatupag kundi magsabi at makinig ng mga bagay na bago sa pandinig.)
[17:22] At pagtayo ni Pablo sa gitna ng Areopagus ay sinabi niya, "Mga kalalakihan ng Athens, napansin ko ayon sa lahat ng aking nakita na sobra kayong deboto sa pagsamba sa mga demonyo.
[17:23] Dahil dumaan ako at nakita ko ang mga rebulto niyo. Natagpuan ko rin ang isang altar kung saan ay naka-ukit ang, 'Sa hindi kilalang Diyos.' Kaya naman, ang sinasamba niyo na hindi niyo kilala, Siya ang aking ipinakikilala sa inyo.
[17:24] Ang Diyos na may gawa ng daigdig at lahat ng nasa loob nito, Siya ang nagsisilbing Panginoon ng langit at ng daigdig. Hindi siya naninirahan sa loob ng mga templo na gawa ng tao,
[17:25] ni napaglilingkuran gamit ang mga kamay ng tao na parang nangangailangan Siya ng anumang bagay. Siya ang nagbibigay sa lahat ng hininga ng buhay, at sa bawat isa ng lahat ng bagay,
[17:26] at ginawa Niya mula sa iisang dugo ang lahat ng mga tao sa bawat bansa na naninirahan sa ibabaw ng buong daigdig, na inisip noon pa man na italaga ang mga hangganan ng kanilang tirahan at ang mga bagay na magaganap sa takdang panahon,
[17:27] nang sa ganun ay hanapin nila ang Panginoon, kung sakaling Siya'y totoong maramdaman at matagpuan nila, kahit na Siya ay hindi naman talaga malayo mula sa bawat isa sa atin:
[17:28] dahil sa pamamagitan Niya tayo ay nabubuhay at nakakakilos, at narito ngayon; tulad rin sa sinabi ng ilan sa inyong mga makata, 'Dahil Siya rin ang pinanggalingan natin.'
[17:29] Kaya bilang mga nilalang na mula sa Diyos, hindi natin dapat isipin na ang nagkakaisang Diyos ay tulad sa ginto, o sa pilak o sa bato na inukit gamit ang husay at imahinasyon ng tao.
[17:30] Kaya naman ang Diyos na pinalampas ang mga panahon ng kamangmangan; ngayon, ay Siyang nag-uutos sa lahat ng tao sa lahat ng lugar na magsisi,
[17:31] dahil nagtalaga Siya ng araw kung saan ay huhusgahan Niya ang buong mundo gamit ang katuwiran sa pamamagitan ng Lalaking hinirang Niya, kung saan ay nagbigay Siya ng pruweba sa lahat ng tao nang Siya ay ibangon Niya mula sa mga patay.
[17:32] Pero nang marinig ang pagbangon ng mga patay, ang ilan ay nagtawanan at sinabi nila, "Pakikinggan ka namin uli tungkol sa bagay na ito."
[17:33] Kaya naman umalis na si Pablo mula sa kalagitnaan nila.
[17:34] Pero may ilang mga kalalakihan ang dumikit sa kanya at nanalig, ilan rin sa kanila ay si Dionisio na kasapi sa Areopagus at isang ginang na nagngangalang Damaris, at ilan pang kasamahan nila.
[18:1] At pagkatapos ng mga bagay na ito ay umalis na si Pablo mula sa Athens para magpunta sa Corinth.
[18:2] At natagpuan niya ang isang Judio na nagngangalang Aquila na ipinanganak sa Pontus na kararating lamang mula sa Italy kasama nang asawa niyang si Priscilla. Ang dahilan ay nag-utos si Claudius na paalisin lahat ang mga Judio mula sa Roma. At pinuntahan niya sila.
[18:3] At dahil parehas sila ng hanap-buhay ay nanirahan siya kasama nila at nagtrabaho, dahil ang trabaho nila ay manggagawa ng tolda.
[18:4] At nangangaral siya sa loob ng simbahan sa bawat Araw ng Pamamahinga, at kinukumbinsi niya ang mga Judio at mga Griyego.
[18:5] Pero nang dumating sina Silas at si Timoteo galing sa Macedonia, si Pablo ay inudyukan sa espiritu na masigasig na magpatotoo sa mga Judio na si Jesus ang Kristo.
[18:6] Pero nang sila ay manlaban at nagsalita na ng masasama, pinagpag niya ang mga damit sabay sinabi niya sa harapan nila, "Ang inyong dugo ay mapasa ibabaw ng ulo niyo! Ako ay malinis. Mula ngayon ay hahayo ako papunta sa ibang mga lahi."
[18:7] At pagka-alis mula roon ay pumasok siya sa bahay ng isang nagngangalang Justo na sumasamba sa Diyos, kung saan ang bahay ay katabi lang ng simbahan.
[18:8] Pero si Crispo ang pinuno ng simbahan ay nanalig sa Panginoon kasama ng buo niyang sambahayan, at marami sa mga taga Corinth na nakikinig ay nananampalataya at nagpapalublob sa tubig.
[18:9] At sinabi ng Panginoon kay Pablo sa pamamagitan ng isang pangitain sa gabi, "Huwag kang matakot, sa halip ay magsalita ka at huwag kang manahimik,
[18:10] dahil Ako ay kasama mo at walang aatake sa iyo para saktan ka, dahil marami Akong tao sa loob ng lungsod na ito."
[18:11] At nanatili siya roon ng isang taon at anim na buwan na nagtuturo sa kalagitnaan nila ng Salita ng Diyos.
[18:12] Pero habang si Gallio ang Senador sa Achaia ay sama-samang naghimagsik ang mga Judio laban kay Pablo, at siya ay dinala nila sa harap ng hukuman
[18:13] sabay sinabi na, "Kinukumbinsi nito ang mga tao na sumamba sa Diyos nang di naaayon sa Batas!"
[18:14] Pero bago pa buksan ni Pablo ang bibig ay sinabi ni Gallio sa harapan ng mga Judio, "Kung talaga namang ito ay tungkol sa anumang kasamaan o karumaldumal na krimen, maaari ko pa kayong pagtiyagaan sa masinsinang usapan, O mga Judio!
[18:15] Pero kung iyan ay katanungan tungkol sa doktina at mga pangalan, at tungkol sa inyong batas, kayo-kayo na ang tumingin sa mga ito, dahil hindi ko gugustuhing maging hukom sa mga bagay na iyan."
[18:16] At pinalayas niya sila mula sa hukuman.
[18:17] Tapos ay sinunggaban ng lahat ng mga Griyego si Sosthenes na pinuno ng simbahan sabay ginulpi nila sa harapan ng hukuman, pero hindi man lang pinansin ni Gallio ang mga bagay na ito.
[18:18] Pero matapos manatili ni Pablo ng mahaba-haba pang panahon ay nagpaalam na siya sa mga kapatiran at naglayag papunta ng Syria, at kasama niya sina Priscilla at Aquila na nag-ahit sa ulo niya sa Cenchrea dahil siya ay may panata.
[18:19] At dumating siya sa Ephesus, at sila ay iniwan niya roon: pero siya mismo ay pumasok sa loob ng simbahan para makipagdiyalogo sa mga Judio.
[18:20] Pero nang hilingin nila na manatili pa sa kanila ng mahabang panahon, hindi siya pumayag,
[18:21] sa halip ay nagpaalam siya sa kanila na nagsabing, "Kailangan kong tuparin sa anumang paraan, itong pista na darating sa Jerusalem, pero muli akong babalik sa inyo kapag niloob ng Diyos." At naglayag na siya palayo sa Ephesus.
[18:22] At nang makarating sa Caesarea, umakyat siya at bumati sa Konggregasyon, sabay lusong papunta ng Antioch.
[18:23] At matapos na manatili ng ilang panahon roon ay umalis na siya, naglalakbay ng sunod-sunod sa lalawigan ng Galatia at Phrygia, kung saan ay pinalakas niya ang pananalig ng lahat ng mga estudyante.
[18:24] Samantala, may isang Judio na nagngangalang Apollo ang dumating sa Ephesus. Pinanganak siya sa Alexandria, isang lalaking mahusay magsalita at magaling sa Biblia.
[18:25] Siya ay naturuan sa Daan ng Panginoon, at siya ay masigasig sa pagsasalita at madetalye sa pagtuturo ng mga bagay patungkol sa Panginoon, pero ang Paglulublob ni Juan lamang ang alam niya.
[18:26] At siya'y nagsimulang magsalita ng buong tapang sa loob ng simbahan. Pero nang marinig siya ni Aquila at ni Priscilla, isinama nila siya, at ipinaliwanag sa kanya ng mas detalye ang Daan ng Diyos.
[18:27] At nang ginusto niyang pumunta sa loob ng Achaia, sumulat ang mga kapatiran sa mga estudyante na nakikiusap na tanggapin siya, na pagdating ay malaki ang naitulong sa mga nanalig sa pamamagitan ng biyaya,
[18:28] dahil malupit niyang tinalo ang mga Judio sa pampublikong debate, nang ipaliwanag niya sa pamamagitan ng Biblia na si Jesus ang Kristo.
[19:1] At nangyari habang itong si Apollo ay nasa Corinth, nang maglakbay si Pablo sa mga bayan sa itaas ay napadpad siya sa Ephesus, at nang makita ang ilang mga estudyante
[19:2] ay sinabi niya sa kanila kung, "Tinanggap niyo naba ang Banal na Espiritu mula nang manampalataya kayo?" At sinabi nila sa kanya, "Hindi pa nga namin narinig kung mayroon ngang Banal na Espiritu."
[19:3] At sinabi niya sa kanila, "Sa anung paraan kayo nailublob kung ganun?" At sinabi nila, "Sa lublob ni Juan."
[19:4] At sinabi ni Pablo, "Totoong si Juan ay naglublob gamit ang Lublob ng Pagsisisi, nang sabihin niya sa mga tao na dapat silang manalig sa darating na kasunod niya, iyon ay kay Jesus, Ang Kristo."
[19:5] At nang makapakinig ay nagpalublob sila sa tubig gamit ang pangalan ng Panginoong Jesus
[19:6] At nang ipatong ni Pablo ang mga kamay sa kanila ay dumating sa kanila ang Banal na Espiritu, at sila ay nagsimulang magsalita sa kakaibang wika, at magpahayag ng salita ng Diyos.
[19:7] At nasa 12 ang lahat ng kalalakihang nandoon.
[19:8] At pagpasok niya sa loob ng simbahan ay nagsalita siya ng may kalayaan na nagpatuloy sa loob ng tatlong buwan, nakikipagdiyalogo at nagpapaliwanag sa mga bagay patungkol sa Kaharian ng Diyos.
[19:9] Pero nang patuloy na nagmatigas at di naniwala ang ilan, sa halip ay nagsasalita pa ng masama laban sa Daan sa harapan ng madla, nilayasan na niya ang mga ito sabay hiniwalay ang mga estudyante doon sa lugar na pahingahan ng isang nagngangalang Tyrannus, kung saan ay araw-araw siyang nangangaral.
[19:10] At ito ay nagpatuloy sa loob ng dalawang taon, kaya naman lahat ng mga nakatira sa Asia ay nakarinig ng Salita ng Panginoong Jesus, di lamang mga Judio kundi pati ang mga Griyego.
[19:11] At gumagawa ang Diyos ng mga di pangkaraniwang mga himala sa pamamagitan ng mga kamay ni Pablo.
[19:12] Kaya naman kapag ang mga panyo o mga pamunas ng kamay na idinidikit sa balat niya ay dinadala sa mga may karamdaman, nawawala ang mga sakit nila at lumalayas ang mga masasamang espiritu mula sa kanila.
[19:13] Pero may ilang mula sa mga itineranteng Judio ang nagtangkang tawagin ang mga inaalihan ng mga masasamang espiritu para palayasin ang mga demonyo sa pangalan ng Panginoong Jesus. Sabi nila, "Inuutusan namin kayo...kay Jesus na inaanunsyo ni Pablo!"
[19:14] At may pitong mga anak na lalake si Sceva na Judio, isang Pangulong Pari, na gumagawa nito.
[19:15] Pero nang sumagot ang masamang espiritu ay sinabi nito, "Kilala ko si Jesus at kilala ko si Pablo, pero kayo, sino ba kayo?"
[19:16] At tinalunan sila ng taong sinasaniban ng masamang espiritu. At nang sila'y masunggaban nito ay dinaig sila nito, kaya naman hubad at sugatan silang tumakbo palayo sa bahay na iyon.
[19:17] At kumalat ang kaalamang ito sa lahat ng mga Judio pati na sa mga Griyego na nakatira sa Ephesus, at dinapuan silang lahat ng takot. At ang pangalan ng Panginoong Jesus ay patuloy na naluluwalhati.
[19:18] At marami sa mga nanalig ang lumalapit, hayagang umaamin at nagsasabi ng mga ginawa nila.
[19:19] Marami rin sa mga gumagamit ng mahika na inilabas ang kanilang mga libro, sabay sinilaban ang mga iyon sa harapan ng lahat. At kinuwenta nila ang halaga ng mga iyon at napag-alaman nila na aabot ito sa 25 milyong piso.
[19:20] Ganito kamakapangyarihan ang Salita ng Panginoon lumago at lumaganap.
[19:21] Ngayon, matapos maganap ng mga bagay na ito ay nagplano si Pablo sa kaibuturan ng espiritu na dumaan sa Macedonia at Achaia papunta sa Jerusalem. Sinabi niya ang ganito, "Pagkatapos ko roon ay kailangan ko ring makita ang Rome."
[19:22] Kaya't nagpadala siya ng dalawa sa mga alalay niya, si Timoteo at si Erasto, papunta ng Macedonia; at siya ay nanatili pa ng ilang panahon sa Asia.
[19:23] At kasabay ng panahong iyon ay dumating ang di maliit na kaguluhan patungkol sa Daan.
[19:24] Dahil may isang nagngangalang Demetrio na isang platero na gumagawa ng mga templong pilak ni Artemis at nagdadala ng hindi kakaunting kita sa mga manggagawa,
[19:25] na nang pulungin niya kasama ng iba pang mga manggagawang katulad nila ay nagsabing, "Mga kababayan, alam niyo naman na mula sa hanap-buhay na ito tayo kumikita.
[19:26] Nakikita niyo rin at naririnig na hindi lamang sa Ephesus, kundi halos sa kabuuan ng Asia, ang Pablong ito ay nakahikayat na ng sangkatutak na tao na magbago ng ugali sa pagsasabi na hindi mga diyos ang mga ginawa sa pamamagitan ng mga kamay.
[19:27] At hindi lamang ang parte nating ito ang nanganganib na mawalan ng halaga, kundi pati ang templo ng dakilang diyosang Artemis ay mawalan ng kwenta, at humantong rin sa pagkawasak ang kanyang kadakilaan na siyang sinasamba sa Asia at sa buong mundo."
[19:28] At matapos nilang mapakinggan ay napuno sila ng galit at nagsigawan sila habang sinasabi, "Dakila si Artemis ng mga taga Ephesus.
[19:29] At ang buong lungsod ay napuno ng kaguluhan: at nang makuha nila si Gaius at Aristarchus, mga taga Macedonia na kasama ni Pablo sa paglalakbay, ay sumugod sila ng sabay-sabay papunta sa lugar ng tanghalan.
[19:30] Pero nang tangkain ni Pablo na pumunta palapit sa mga tao, hindi siya pinahintulutan ng mga estudyante.
[19:31] At ilan rin sa mga pinunong opisyal ng Asia, na mga kaibigan niya, ay nagpadala ng mga mensahero sa kanya para pakiusapan siyang huwag nang hayaan ang sarili na pumunta sa tanghalan.
[19:32] Isang bagay ang isinisigaw ng ilan, ang iba ay tungkol naman sa ibang bagay, dahil lito ang konggregasyon. Ang karamihan nga sa kanila ay hindi alam kung ano ang dahilan bakit sila nagkatipon-tipon.
[19:33] At kinaladkad nila si Alejandro mula sa karamihan sabay tinulak siya ng mga Judio. At sumenyas si Alejandro gamit ang kamay sa hangad na magpaliwanag sa mga tao.
[19:34] Pero nang malaman na siya ay Judio ay nagkaroon ng iisang sigaw mula sa lahat na tumagal ng dalawang oras. Sila ay sumisigaw ng, "Dakila si Artemis ng mga taga Ephesus!"
[19:35] At nang patahimikin ng sekretaryo ang mga tao ay sinabi niya, "Mga kalalakihan ng Ephesus, sino namang tao ang hindi kinikilala na ang lungsod ng mga taga Ephesus ay mananamba ng dakilang diyosang Artemis at yung nalaglag mula kay Jupiter?
[19:36] Yamang hindi maikakaila ang mga bagay na ito, dapat kayong huminahon at huwag kumilos ng pabigla-bigla.
[19:37] Dahil dinala niyo ang mga lalaking ito na hindi naman nagnanakaw sa templo o nagsasalita sa diyosa niyo ng masama.
[19:38] Kaya kung talagang si Demetrio at ang mga manggagawa na kasama niya ay mayroong bagay na laban sa kanino man, mayroong mga hukuman at mga opisyal na tatanggap sa kanila: dyan sila dapat magdemandahan sa isa't isa.
[19:39] Pero kung nagdedemanda kayo ng anumang patungkol sa iba pang bagay, reresolbahin iyan sa gitna ng opisyal na pagtitipon.
[19:40] Dahil nanganganib rin tayo na makuwestiyon patungkol sa kaguluhan ngayong araw, yamang walang iisang mananagot dito na pwede naming ibigay na rason patungkol sa rayot na ito."
[19:41] At pagkasabi nito ay pinaalis na niya ang konggregasyon.
[20:1] Pero matapos na tumigil ang kaguluhan ay tinawag ni Pablo ang mga estudyante at nang makapagpaalam ay umalis na siya para maglakbay papunta ng Macedonia.
[20:2] At nang makapunta sa iba't ibang lugar doon, at mapalakas sila ng maraming Salita ay lumakad na siya papunta ng Greece,
[20:3] at nagtagal siya roon ng tatlong buwan. Nang gumawa ang mga Judio ng planong pananambang laban sa kanya habang papalayag siya sa direksyon ng Syria, nagkaroon siya ng dahilan para bumalik sa daan ng Macedonia.
[20:4] At sinamahan siya hanggang sa Asia nina Sopater na taga Berea, at ni Aristarchus na taga Thessalonica, saka ni Secundus, pati ni Gaius na taga Derbe, saka ni Timoteo, at ng mga taga Asia na si Tiquico at Trophimus.
[20:5] Ang mga ito ay nauna at naghintay sa amin sa Troas.
[20:6] Pero naglayag kami mula sa Philippi pagkatapos ng mga araw ng tinapay na walang lebadura, at pinuntahan namin sila sa loob ng limang araw doon sa Troas kung saan ay nanatili kami ng pitong araw.
[20:7] At sa kalagitnaan ng unang araw ng linggo, habang nagkakatipon ang mga estudyante para paghati-hatiin ang tinapay, si Pablo, na handa nang umalis kinabukasan, ay nagturo sa kanila at nagpatuloy siya ng pagsasalita hanggang hatinggabi.
[20:8] At maraming nakalagay na ilawan sa tuktok na palapag kung saan sila nagkatipon.
[20:9] Pero may isang kabataan na ang pangalan ay Eutico na nakaupo sa tabi ng bintana na tinatamaan na ng matinding antok. Nang si Pablo ay magsalita pa ng mahaba-haba, tuluyan na siyang nakatulog at nahulog siya sa ibaba mula sa ikatlong palapag, at patay na siya nang iakyat.
[20:10] At bumaba si Pablo sabay dapa at yakap sa kanya. Sinabi nito, "Huwag na kayong magkagulo dahil ang kaluluwa niya ay nasa kanya na!"
[20:11] At pagakyat rin ay pinaghati-hati niya ang tinapay, sabay kumain at pagkatapos ay nagsalita pa siya ng mahaba-haba hanggang sa pagsikat ng araw, at umalis na siya.
[20:12] At inuwi nila ang batang lalake na buháy at hindi masukat ang kanilang kasiyahan.
[20:13] Pero nauna na kaming sumakay ng barko na naglayag papunta ng Assos. Doon namin planong sunduin si Pablo dahil ganito ang bilin niya, sa pagnanais niyang maglakad na lamang sa biyahe.
[20:14] At nang magkita na kami doon sa Assos ay isinakay na namin siya sabay punta ng Mitylene.
[20:15] At nang maglayag kami mula roon, kinabukasan ay dumating kami sa tapat ng Chios, at sumunod na araw ay dumating kami sa Samos. At paghinto sa Trogyllium, sumunod na araw ay nakarating na kami sa Miletus.
[20:16] Nagdesisyon kasi si Pablo na lampasan na ang Ephesus para hindi na siya gumugol ng panahon sa loob ng Asia sa pagmamadali niya: para kung kakayanin ay umabot pa siya sa Jerusalem sa araw ng Pentecostes.
[20:17] Kaya't mula sa Miletus ay nagpadala siya ng tao papunta ng Ephesus para tawagin ang mga punong-lingkod ng mga konggregasyon.
[20:18] At nang makarating sila sa harapan niya ay sinabi niya sa kanila, "Nalalaman niyo na mula pa sa unang araw ng pagdating ko sa Asia kung paano ako namuhay kasama niyo sa lahat ng panahon
[20:19] na naglilingkod sa Panginoon nang buong kapakumbabaan, at maraming luha at mga pagsubok na nangyari sa akin sa pamamagitan ng mga planong pananambang ng mga Judio:
[20:20] kung paanong wala ni isang kapaki-pakinabang na bagay ang aking ipinagkait at hindi ko ipinaalam sa inyo, at itinuro sa inyo sa publiko at sa mga bahay-bahay,
[20:21] masigasig na nagpapatotoo di lamang sa mga Judio kundi pati sa mga Griyego ng pagbabalik-loob patungo sa Diyos, at pananalig patungo sa ating Panginoong Jesu-Kristo.
[20:22] At ngayon, tignan niyo, nakatali ako sa espiritu para maglakbay papunta sa Jerusalem na hindi nalalaman ang mga bagay na mangyayari sa akin doon,
[20:23] maliban sa ang Banal na Espiritu ay nagpapatotoo sa bawat lungsod na nagsasabing mga posas at mga paghihirap ang naghihintay sa akin.
[20:24] Pero hindi ako natitinag dahil dito, ni hindi ko itinuturing ang sarili ko na mahalaga pa sa akin para matapos lamang ang karera ko ng may kagalakan at ang ministeryong tinanggap ko mula sa Panginoong Jesus--ang lubusang ipatotoo ang Masayang Balita ng kagandahang-loob ng Diyos.
[20:25] At ngayon, tignan niyo, alam ko na kayong lahat na pinuntahan ko para iproklama ang Kaharian ng Diyos ay hindi na makikita ang mukha ko,
[20:26] dahil dito ay nagpapatotoo ako ngayong araw na ito sa inyo na malinis ako mula sa dugo ng lahat.
[20:27] Dahil hindi ako nagpigil na ideklara sa inyo ang lahat ng kalooban ng Diyos.
[20:28] Kaya't magbantay kayo ng mabuti sa inyong mga sarili at sa lahat ng kawan kung saan ang Banal na Espiritu ay itinalaga kayo bilang mga tagapangasiwa para alagaan ang konggregasyon ng Diyos na binili Niya gamit ang Kanyang sariling dugo.
[20:29] Dahil alam ko ito, na pagkatapos kong umalis ay darating ang mga salbahing lobo sa kalagitnaan niyo na hindi paliligtasin ang kawan.
[20:30] At mula sa inyong mga sarili ay maglilitawan ang mga lalaking magsasalita ng mga aral na binaluktot para tangayin ang mga estudyante papunta sa kanila.
[20:31] Dahil dito ay magbantay kayo ng mabuti at alalahanin niyo na sa loob ng tatlong taon, araw at gabi, ay hindi ako tumigil na pagsabihan ang bawat isa na may kasama pang mga luha.
[20:32] At ngayon mga kapatid, ipinagkakatiwala ko kayo sa Diyos at sa Salita ng kagandahang-loob Niya na may kakayanang magtaguyod at magbigay sa inyo ng pamana kasama ng lahat ng mga pinaging-banal.
[20:33] Hindi ko hinangad ang pilak, o ginto, o damit ninuman.
[20:34] Kayo rin ang nakakaalam na ang mga kamay na ito ang nagtaguyod sa mga pangangailangan ko pati na sa mga kasamahan ko.
[20:35] Sa lahat ng bagay ay ipinakita ko sa inyo na ganito dapat kayo magtrabaho para matulungan ang mga naghihirap at alalahanin ang mga salita ng Panginoong Jesus na Siya mismo ang nagsabi, "Mas mapalad ang magbigay kaysa sa tumanggap."
[20:36] At pagkasabi nito ay lumuhod siya kasama nilang lahat sabay nanalangin.
[20:37] At nagkaroon ng matinding iyakan ang lahat at niyakap nila si Pablo ng mahigpit, sabay halik sa kanya.
[20:38] Ang ikinalungkot nila ng higit sa lahat ay nang sabihin niya ang salita na hindi na nila makikita pa ang kanyang mukha. At siya ay sinamahan nila papunta sa barko.
[21:1] At nangyari nang makapaglayag ay lumayo na kami sa kanila. Dire-diresto lang kami hanggang sa makarating papunta sa Cos, at sumunod ay sa Rhodes, at mula roon ay sa Patara.
[21:2] At nang makakita ng barko na dadaan sa Phoenicia, sumakay kami doon sabay alis.
[21:3] At nang makita na namin ang Cyprus at lampasan ito sa kaliwa namin, kami ay naglayag papuntang Syria, at dumaong na kami sa Tyre, dahil doon nagdidiskarga ng kargamento ang barko.
[21:4] At nang matagpuan ang mga estudyante, kami ay nanatili pa roon ng pitong araw. Sinabi nila kay Pablo sa pamamagitan ng Espiritu na huwag munang pumanhik sa Jerusalem.
[21:5] Pero nang makumpleto na namin ang mga araw, umalis na kami para maglakbay. Hinatid nila kami kasama ng lahat ng mga asawang babae at mga anak hanggang sa labas ng lungsod. At pagluhod sa tabing dagat ay nanalangin kami.
[21:6] At nang makapagpaalam na sa isa't isa ay sumakay na kami sa barko, at umuwi na sila.
[21:7] At nang matapos namin ang biyahe sa Tyre, dumating kami sa Ptolemais at binati ang mga kapatiran saka nanatili ng isang araw sa kanila.
[21:8] At kinabukasan, umalis na sina Pablo papunta sa Caesarea, at pagpasok sa loob ng bahay ni Felipe na evanghelista na kabilang sa Pito, sa kanya na kami nanuluyan,
[21:9] at siya ay may apat na anak na dalaga na nakapagpapahayag ng salita ng Diyos.
[21:10] At nang makapanatili kami ng maraming araw ay may isang propetang bumaba mula sa Judea na nagngangalang Agabos.
[21:11] At pagkalapit sa amin at pagkakuha sa bigkis ni Pablo ay pareho niyang iginapos ang sariling mga kamay at mga paa sabay sinabing, "Ganito ang sinasabi ng Banal na Espiritu: ang lalaking may-ari ng bigkis na ito ay igagapos sa ganitong paraan ng mga Judio sa loob ng Jerusalem, at ipauubaya sa kamay ng mga dayuhan."
[21:12] At nang marinig namin ang mga bagay na ito ay nakiusap hindi lamang kami, kundi pati ang mga taga roon na huwag na siyang umakyat pa sa Jerusalem.
[21:13] Pero sumagot si Pablo, "Anung dahilan ng inyong pag-iyak at pagdurog sa aking puso? Dahil hindi lamang ako handang maaresto kundi mapatay na rin sa Jerusalem alang-alang sa pangalan ng Panginoong Jesus!"
[21:14] At nang hindi siya makumbinsi ay tumahimik na kami sabay sabing, "Ang kalooban ng Panginoon ang mangyari."
[21:15] At pagkatapos ng mga araw na iyon ay nag-impake na kami paakyat sa Jerusalem.
[21:16] At sumama rin sa amin ang mga estudyante mula sa Caesarea na may kasamang isang Mnason na taga Cyprus, isa nang matandang estudyante kung saan kami ay maaaring manuluyan.
[21:17] At nang makarating kami sa Jerusalem ay masaya kaming tinanggap ng mga kapatiran.
[21:18] At sumunod na araw kasama naming nagpunta si Pablo sa harapan ni Tyago at lahat ng mga punong-lingkod na nagkakatipon.
[21:19] At matapos nilang magbatian ay isa-isa niyang inilahad ang mga bagay na ginawa ng Diyos sa gitna ng mga dayuhang bansa sa pamamagitan ng kanyang ministeryo.
[21:20] At sila, nang marinig ito, ay nagpuri sa Panginoon at sinabi pa nila sa kanya, "Nakikita mo, kapatid, kung gaano karami, at di mabilang silang mga Judio na nanampalataya, at lahat sila ay masigasig na tumatalima sa Batas.
[21:21] At nabalitaan nila ang tungkol sa iyo na nagtuturo ka daw sa lahat ng mga Judio sa gitna ng mga dayuhang bansa na talikuran si Moises sa pagsasabing huwag nang tuliin pa ang mga anak nila ni sumunod sa mga tradisyon.
[21:22] Ano na ngayon? Siguradong kailangan nang magtipon ang madla, dahil maririnig nila na dumating ka.
[21:23] Kaya't gawin mo itong sasabihin namin sa iyo: mayroon kaming apat na kalalakihan na may panata sa kanilang mga sarili.
[21:24] Pagkakuha mo sa kanila ay maghugas ka na kasama nila. Gastusan mo na rin ang para sa kanila para makapag-ahit sila ng ulo, at malaman ng lahat na ang mga bagay na ipinaalam sa kanila patungkol sa iyo ay walang kabuluhan, sa halip ay namumuhay ka rin ng naaayon sa Batas.
[21:25] Patungkol naman sa mga dayuhang bansa na nanampalataya, sumulat na tayo at nagdesisyon na huwag na nilang gawin ang mga ito, maliban sa pare-pareho nilang iwasan ang bagay na inalay sa mga rebulto at ang dugo, at ang hayop na sinakal, at ang pakikipagtalik sa di asawa.
[21:26] Kaya't kinabukasan ay kinuha ni Pablo ang mga kalalakihan. Pagkatapos nilang sabay na magpalinis ay pumasok siya sa loob ng templo para ipakita ang pagtatapos ng mga araw ng paglilinis hanggang sa makapag-alay ng handog para sa bawat isa sa kanila.
[21:27] Pero nang malapit nang matapos ang pitong araw, ang mga Judio na mula sa Asia, nang makita siya sa loob ng templo, ay inudyukan ang buong madla at siya ay dinampot nila
[21:28] habang sumisigaw, "Mga kalalakihang Israelita, tumulong kayo! Ito ang tao na nagtuturo sa iba't ibang lugar laban sa bayan, at sa Batas, at sa lugar na ito. Bukod pa dyan, ay nagdala pa siya ng mga Griyego sa loob ng templo at dinungisan ang banal na lugar na ito!"
[21:29] Dahil bago mangyari ito ay nakita nila si Trophimus na taga Ephesus sa loob ng lungsod na kasama niya, na inakala nila ay dinala ni Pablo sa loob ng templo.
[21:30] At nagulo ang buong lungsod, sabay nagtakbuhan ng sabay-sabay ang mga tao. At nang madampot na si Pablo ay kinaladkad nila siya palabas sa templo, at biglang sinarado ang mga pintuan.
[21:31] At habang nagsisikap silang mapatay siya, dumating ang balita sa heneral ng batalyon na nagkakagulo na sa buong Jerusalem,
[21:32] na agad nagsama ng mga pulis at mga kapitan sabay sugod sa kanila. Pero nang makita nila ang heneral at ang mga pulis ay tumigil sila ng pambubugbog kay Pablo.
[21:33] Kaya't lumapit ang heneral, dinampot siya at nag-utos na posasan siya ng doble, at nagtangong kung sino siya at ano ang kanyang nagawa.
[21:34] At ang ilan sa taong-bayan ay sumisigaw ng isang bagay, ang iba sa kanila ay iba naman. At nang hindi kinayang malaman ang totoo dahil sa ingay ng tao ay nag-utos itong dalhin siya papunta ng kampo.
[21:35] Pero nang makarating siya sa harap ng hagdanan, ang nangyari ay binitbit na siya ng mga pulis dahil sa karahasan ng taong-bayan.
[21:36] Sinusundan kasi siya ng sangkatutak na tao na sumisigaw, "Iligpit na yan!"
[21:37] At nang malapit na si Pablong ipasok sa loob ng kampo ay sinabi niya sa heneral, "Pwede po ba akong magsabi ng anumang bagay sa inyo?" At sinabi nito, "Marunong ka magsalita sa Griyego?
[21:38] Hindi ba ikaw yung taga Egypt na noon ay nagdulot ng gulo at namuno sa 4,000 kalalakihang mamamaslang papunta sa ilang?"
[21:39] Pero sinabi ni Pablo, "Ako po ay isang tunay na Judio, isang taong mula sa Tarsus ng Cilicia, mamamayan ng hindi kailiitang lungsod. At nakikiusap po ako sa inyo na payagan akong magsalita sa harap ng mga tao."
[21:40] At nang payagan siya, tumayo si Pablo sa ibabaw ng hagdanan sabay senyas ng kamay sa madla. At nang magkaroon ng malaking katahimikan ay nagsalita siya sa wikang Hebreo na nagsabing,
[22:1] "Mga kapatid na kalalakihan at mga ama, pakinggan niyo po ngayon ang aking depensa sa harapan niyo."
[22:2] At nang marinig na nagsasalita siya sa kanila sa wikang Hebreo, lalo pa silang tumahimik at sinabi niya,
[22:3] "Ako talaga ay isang lalaking Judio na isinilang sa loob ng Tarsus ng Cilicia, pero pinalaki sa loob ng lungsod na ito sa paanan ni Gamaliel, naturuan ayon sa mahigpit na disiplina ng minanang Batas, at naging masigasig sa Diyos tulad niyong lahat ngayon.
[22:4] Isa ako sa umusig sa daang ito hanggang sa kamatayan, pinoposasan at dinadala sa mga bilangguan di lamang mga kalalakihan, pati rin ang mga kababaihan.
[22:5] Maski rin ang Pangulong Pari ay makapagpapatotoo sa akin pati na ang buong kapulungan ng mga punong-lingkod kung saan rin ay natanggap ko ang mga sulat para sa mga kapatiran sa Damascus. Nagpunta ko roon para dalhin rin ang mga nandoon na nakaposas papunta sa Jerusalem para sila ay maparusahan.
[22:6] At nangyari, habang ako ay naglalakbay at papalapit na sa Damascus magtatanghaling tapat, na biglang may malakas na liwanag mula sa langit ang suminag sa paligid ko.
[22:7] At nalaglag ako papunta sa lupa sabay narinig ko ang tinig na nagsasabi sa akin, 'Saul, Saul, bakit mo ako inuusig?'
[22:8] At sumagot ako, 'Sino po kayo, Panginoon?' At sinabi Niya sa akin, 'Ako si Jesus na Nazareno na iyong inuusig.'
[22:9] Talaga ring nakita ng mga kasamahan ko ang liwanag at sila ay natakot, pero hindi nila narinig ang boses nung nagsasalita sa akin.
[22:10] At sinabi ko, 'Ano po ang gagawin ko, Panginoon?' At sinabi ng Panginoon sa akin, 'Tumayo ka at pumunta ka sa Damascus at doon ay sasabihin sa iyo ang tungkol sa lahat ng bagay na nakahanda nang gawin mo.'
[22:11] Pero nang hindi na ako makakita dahil sa kaningningan ng liwanag na iyon, inakay na lang ako ng mga kasamahan ko at nakarating ako sa Damascus.
[22:12] At si Ananias, isang lalaking matapat na lumalakad ayon sa Batas, na pinatutunayan ng lahat ng mga nakatirang Judio roon,
[22:13] nang lumapit at tumayo sa harapan ko ay sinabi niya sa akin, 'Kapatid na Saul, buksan mo ang mga mata mo.' At nakita ko siya sa oras ding iyon.
[22:14] At sinabi niya, 'Ang Diyos ng ating mga ama ay pinili ka para malaman ang kalooban Niya at para makita Ang Matuwid, at para madinig ang tinig mula sa Kanyang bibig.
[22:15] Dahil ikaw ay magiging saksi Niya sa harapan ng lahat ng tao ng mga bagay na iyong nakita at narinig.
[22:16] At ngayon, ano pa ang hinihintay mo? Tumayo ka na, maglublob ka sa tubig at maghugas ka ng mga kasalanan mo habang tumatawag sa pangalan ng Panginoon.'
[22:17] At nangyari sa aking pagbabalik sa Jerusalem at habang nananalangin ako sa loob ng templo ay nabuksan ang espirituwal na mata ko.
[22:18] At nakita ko Siya na nagsasalita sa akin, 'Magmadali ka at bilisan mo ang pag-alis mula sa Jerusalem dahil hindi nila tatanggapin ang iyong patotoo tungkol sa Akin'
[22:19] At sinabi ko, 'Panginoon, alam nila na ako ay nagpakulong at nambugbog sa bawat simbahan ng mga nananalig sa Iyo.
[22:20] At nang madanak ang dugo ni Esteban na saksi Niyo, ako rin ay nakatayo doon at sumang-ayon sa pagpatay sa kanya. Ako pa ang nagbantay sa mga damit ng mga pumatay sa kanya.'
[22:21] At sinabi Niya sa akin, 'Umalis ka na dahil ipadadala Kita sa mga malalayong bansa.'"
[22:22] Pero siya ay pinakinggan nila hanggang sa salitang ito at sumigaw na sila na nagsabing, "Puksain mula sa daigdig ang isang taong katulad nito, dahil hindi siya karapat-dapat pang mabuhay!"
[22:23] Pero habang nagsisigawan sila at naghahagis ng mga damit at ibinabato ang alikabok sa gitna ng hangin,
[22:24] ang heneral ay nag-utos na dalhin siya sa loob ng kampo sabay sabing imbestigahan siya gamit ang panghagupit para sa pamamagitan nito ay malaman kung ano ba ang dahilan at ganoon na lang sila sumigaw sa kanya.
[22:25] Pero nang iunat na siya gamit ang panaling balat, nagsalita si Pablo sa kapitan na nakatayo roon, "Legal ba para sa inyo na hagupitin ang isang taong Romano na hindi pa nalilitis?"
[22:26] Pero nang marinig ito ng kapitan ay umalis siya, ibinalita sa heneral at sinabing, "Pag-isipan niyo po ang iniisip niyong gawin, dahil ang taong ito ay isang Romano!"
[22:27] At paglapit ng heneral ay sinabi sa kanya, "Sagutin mo ako, ikaw ba ay isang Romano?" At sinabi niya, "Opo."
[22:28] Sagot naman ng heneral, "Nakuha ko sa malaking halaga ang kalayaang ito." Pero sinabi ni Pablo, "Ako naman, nung ako ay isinilang."
[22:29] Kaya't agad lumayo mula sa kanya ang mga nag-iisip na pahirapan siya, at ang heneral rin ay natakot nang malaman na isa siyang Romano, at dahil siya ay ginapos niya.
[22:30] At kinabukasan, sa layong malaman ang katiyakan kung bakit siya ay inaakusahan ng mga Judio, siya ay pinalaya nito mula sa kulungan at nag-utos na pumunta ang mga pangulong pari at ang buong konseho nila. At pagbaba ni Pablo ay pinatayo siya nito sa kalagitnaan nila.
[23:1] At nang matitigang mabuti ni Pablo ang konseho, ay sinabi niya, "Mga kapatid na kalalakihan, ako ay namuhay sa Diyos ng buo at may mabuting konsensya hanggang sa araw na ito."
[23:2] Pero nag-utos si Ananias na Pangulong Pari sa mga nakatayo sa tabi niya na suntukin ang bibig niya.
[23:3] Kaya't sinabi ni Pablo sa harap nito, "Pakitang-tao, darating ang panahon na susuntukin ka ng Diyos! Nakaupo ka pa para hatulan ako ayon sa Batas, pero nag-uutos ka naman na suntukin ako taliwas sa Batas?"
[23:4] At sinabi ng mga nakatayo roon, "Binabastos mo ang Pangulong Pari ng Diyos!"
[23:5] At sinabi ni Pablo, "Hindi ko alam mga kapatid na siya pala ang Pangulong Pari dahil nakasulat, 'Huwag mong pagsasalitaan ng masama ang pinuno ng iyong bayan.'
[23:6] Pero nang maunawaan ni Pablo na ang isang bahagi ay binubuo ng mga Saduseo at ang kabila naman ay ng mga Pariseo, sumigaw siya sa gitna ng konseho, "Mga kapatid na kalalakihan! Ako ay isang Pariseo, anak ng isang Pariseo. Tungkol sa pag-asa at pagbangon ng mga patay ay nililitis ako!"
[23:7] At nang sabihin niya ito ay nagkaroon ng pagtatalo sa pagitan ng mga Pariseo at ng mga Saduseo, at nahati ang kapulungan.
[23:8] Dahil di lamang sinasabi ng mga Saduseo na walang pagbangon ng mga patay kundi wala ring anghel o espiritu, pero ang mga Pariseo ay parehong nagpapahayag ng pagsang-ayon sa mga ito.
[23:9] At nagkaroon ng malakas na sigawan, at tumayo ang mga dalubhasa sa Biblia na kabilang sa mga Pariseo sabay nakipagtalo at sinabing, "Wala kaming makitang masama sa taong ito. Pero kung may espiritung nagsalita sa kanya o anghel ay huwag nating labanan ang Diyos!"
[23:10] Pero nang magkaroon ng malaking kaguluhan, sa takot ng heneral na baka mahati nila ang katawan ni Pablo, ay nag-utos ito sa mga tropa ng kapulisan na babain at puwersahan siyang kunin mula sa kalagitnaan nila at dalhin siya sa loob ng kampo.
[23:11] Pero sumunod na gabi ay tumayo sa tabi niya ang Panginoon sabay nagsabing, "Lakasan mo ang loob mo, Pablo, dahil kung paano ka nagpatotoo sa mga bagay na patungkol sa Akin sa loob ng Jerusalem, sa ganitong paraan ka rin dapat magpatotoo sa loob ng Rome."
[23:12] At pagsikat ng araw ay may ilang mga Judio ang nagka-isa para ilagay ang sarili nila sa ilalim ng sumpa na nagsabing hindi sila kakain o iinom hanggang sa mapatay nila si Pablo.
[23:13] At may higit sa 40 ang kasabwat sa planong ito.
[23:14] Lumapit sila sa mga pangulong pari at sa mga punong-lingkod sabay sinabing, "Isinailalim namin ang aming mga sarili sa isang sumpa, na hindi kami titikim ng pagkain hanggang sa mapatay namin si Pablo.
[23:15] Kaya't ngayon ay kausapin niyo ang heneral kasama ng konseho para ibaba siya bukas sa inyo na animo ay gagawa pa kayo ng mas masusing pag-iimbestiga sa mga bagay na patungkol sa kanya, at kami naman ay mag-aabang na sa paglapit niya, at nakahanda na kami para patayin siya."
[23:16] Pero nang marinig ng lalaking anak ng babaing kapatid ni Pablo ang planong pananambang ay nagpunta ito at pumasok sa loob ng kampo sabay ibinalita ito kay Pablo.
[23:17] At tinawag ni Pablo ang isa sa mga kapitan at nagsabing, "Dalhin mo ang batang ito sa heneral dahil mayroon itong bagay na ipaaalam sa kanya."
[23:18] Kaya naman kinuha niya ito at dinala niya sa harapan ng heneral at sinabi, "Tinawag ako ng bilanggong si Pablo at hiniling na dalhin ko ang batang ito sa harapan niyo. Mayroon po siyang bagay na sasabihin sa inyo."
[23:19] At hinawakan ng heneral ang kamay nito at nang akayin palayo ay personal niyang tinanong ito, "Ano ba ang bagay na sasabihin mo?"
[23:20] At ito ay nagsabing, "Ang mga Judio ay nagkasundo na humiling po sa inyo na ibaba si Pablo bukas papasok sa konseho na parang gagawa pa sila ng isang mas masusing pag-iimbestiga patungkol sa kanya.
[23:21] Pero huwag kayong magtiwala sa kanila dahil may higit na 40 mga kalalakihan mula sa kanila ang naka-abang sa kanya na sinumpa ang mga sarili na hindi kakain o iinom hanggang sa siya ay mapatay nila. At ngayon po ay handa na sila, at nag-aabang sa pangako na manggagaling sa inyo!"
[23:22] Kaya naman ay pinauwi na ng heneral ang batang lalake sabay utos sa kanyang, "Huwag mong sabihin kanino man na ibinigay mo sa akin ang impormasyong ito."
[23:23] At tinawag niya ang dalawang kapitan sabay sinabing, "Maghanda kayo ng 200 pulis para bumiyahe hanggang Caesarea, at 70 caballero, at 200 arkero pagdating ng alas nuebe ng gabi.
[23:24] At bigyan niyo ng mga hayop na masasakyan si Pablo para madala nila ng ligtas kay Felix na gobernador."
[23:25] Sabay sumulat siya ng isang liham na naglalaman ng ganitong mensahe:
[23:26] "Claudios Lysias sa kagalang-galang na gobernador Felix, isang pagbati,
[23:27] Ang lalaking ito ay dinampot ng mga Judio, at nang malapit na nila siyang patayin ay dumating ako kasama ng mga kapulisan para sagipin siya, matapos na malaman na isa siyang Romano.
[23:28] At nang naisin ko pang malaman ang dahilan kung bakit nila siya inaakusahan ay ibinaba ko siya papunta sa konseho nila.
[23:29] Dito ko natuklasan na ang akusasyon nila ay may kinalaman sa mga bagay na nakapaloob sa Batas nila, at wala namang kinalaman sa krimen na karapat-dapat na tumanggap ng parusang kamatayan o pagkakabilanggo.
[23:30] Pero nang dumating sa akin ang impormasyon na kumikilos na ang mga Judio para tambangan ang lalaking ito, agad ko siyang ipinadala sa inyo. Sinabihan ko rin ang mga taga-usig na sabihin sa harapan niyo ang mga daing nila laban sa kanya. Paalam."
[23:31] Kaya naman kinuha ng mga pulis si Pablo ayon sa ipinag-utos sa kanila, at siya ay dinala nila sa gitna ng gabi papunta ng Antipatris.
[23:32] At kinabukasan, iniwan nila ang mga caballero para samahan siya, sabay alis nila pabalik sa kampo,
[23:33] na nang makapasok sa loob ng Caesarea, at maibigay ang liham para sa gobernador ay iniharap rin nila si Pablo sa kanya.
[23:34] At binasa iyon ng gobernador. At nagtanong ito kung anung lalawigan siya nagmula. At nang malaman na siya ay mula sa Cilicia
[23:35] ay sinabi nito, "Diringgin kita kapag dumating na rin ang mga taga-usig mo." At nag-utos ito na bantayan siya sa loob ng palasyo ni Herodes.
[24:1] Pero matapos ang limang araw ay bumaba ang Pangulong Pari na si Ananias kasama ng mga punong-lingkod at isang Tertullus na tagatalumpati na siyang naglahad ng impormasyon sa gobernador laban kay Pablo.
[24:2] At nang ipatawag siya ay nagsimula siyang akusahan ni Tertullus na nagsabing, "Malaking kapayapaan ang aming nakamtan sa pamamagitan niyo at magagandang bagay ang nangyari sa bansang ito dahil sa inyong pagpaplano.
[24:3] Ito po'y tinatanggap namin, kagalang-galang na Felix, sa lahat ng pagkakataon at sa lahat ng lugar ng may buong pasasalamat.
[24:4] Ngunit para hindi na ako maging malaking balakit pa sa inyo, ako po'y nakikiusap na dinggin niyo kami sandali ayon sa inyong kabaitan.
[24:5] Sapagka't nasumpungan namin ang pesteng lalaking ito, na pasimuno ng rebelyon sa lahat ng mga Judio sa buong mundo, at isa sa mga pinuno ng kulto ng mga Nazareno
[24:6] na nagtangka ring dungisan ang templo, pero siya ay nahuli namin at ibig sana namin siyang hatulan ayon sa aming batas,
[24:7] subalit pagdating po ni heneral Lysias siya ay kinuha nito mula sa aming mga kamay gamit ang matinding dahas,
[24:8] sabay nag-utos sa mga nag-aakusa sa kanya na pumunta sa inyo para mula sa inyo mismo ay magawang imbestigahan at malaman ang patungkol sa lahat ng mga bagay na ito na aming ipinaparatang sa kanya."
[24:9] At kinumpirma rin ng mga Judio ang mga bagay na iyon at nagpahayag na ganun nga ang nangyari.
[24:10] Kaya't sumagot si Pablo ng ganito matapos na senyasan siya ng gobernador para magsalita, "Dahil alam ko na kayo po ay naging hukom sa bansang ito sa mahabang panahon, malugod ko pong isasalaysay ang mga bagay patungkol sa aking saril.
[24:11] Maaari niyo pong beripikahin na hindi hihigit sa 12 araw mula nang ako po ay umakyat para sumamba sa Jerusalem.
[24:12] Hindi rin nila ako natagpuang nakikipagtalo kaninuman sa loob ng templo o lumilikha ng rayot dala ang sangkatutak na mga tao ni sa loob ng mga simbahan o saan man sa lungsod.
[24:13] Ni hindi nila kayang ipakita sa harapan ko ang mga bagay na inaakusa nila laban sa akin ngayon.
[24:14] Pero lantaran ko po itong aaminin sa inyo na ayon sa Daan na tinatawag nilang kulto, sa paraan na ito ako po ay naglilingkod sa Diyos ng aming mga ninuno, lubos na naniniwala sa lahat ng bagay na naisulat sa Batas at sa mga Propeta.
[24:15] Umaasa sa Diyos katulad rin ng pag-asa nila sa darating na pagbangon ng mga patay, di lamang ng mga matutuwid kundi pati ng mga di matuwid.
[24:16] At dahil dito ako mismo ay nagsisikap na laging magkaroon ng malinis na konsensya sa harapan ng Diyos at ng mga tao.
[24:17] Ngayon, matapos ang maraming taon ay dumating ako para magdala ng mga handog at ng mga tulong sa aking bansa.
[24:18] Kung saan ay natagpuan nila ako na nakapaglinis na sa loob ng templo na walang kasamang makapal na tao o may kasamang mga nagrarayot. Pero ang talaga pong pinanggalingan noon ay iyong ilang mga Asianong Judio
[24:19] na dapat po sana ay narito sa harapan niyo at naghahabla ng kaso kung mayroon man silang anumang laban sa akin.
[24:20] O kaya naman ay sabihin ng mga narito mismo kung may nakita silang mali sa akin nung ako ay tumayo sa harapan ng konseho,
[24:21] maliban sa isang pangungusap na ito na isinigaw ko nang ako ay tumayo sa kalagitnaan nila na, "Patungkol sa pagbangon ng mga patay ako ay nililitis sa harapan niyo ngayong araw."
[24:22] Pero nang marinig ni Felix ang mga bagay na ito, pinatigil niya muna sila yamang lubos niyang nalalaman ang mga bagay tungkol sa Daan. Sinabi nito, "Pagbaba ni heneral Lysias ay makakapagdesisyon ako ayon sa mga bagay na hinain niyo."
[24:23] At inutos nito sa kapitan na bantayan si Pablo at bigyan rin siya ng layang makapaglibang at huwag pagbawalan ang kanyang mga kakilala na tumulong o bumisita sa kanya.
[24:24] At matapos ang ilang mga araw nang dumating si Felix kasama si Drusilla na asawa nito na isang Judio, pinatawag nito si Pablo at nakinig sa kanya patungkol sa pananalig kay Kristo.
[24:25] Pero habang nagsasalita siya patungkol sa katuwiran, at pagpipigil sa sarili pati na ang kahatulan na darating ay natakot si Felix sabay sinabing, "Umalis ka na muna ngayon at ipatatawag kita kapag may oras na uli ako."
[24:26] Samantala, umaasa rin ito na bibigyan siya ni Pablo ng pera para palayain niya ito. Kaya naman ay madalas siya nitong ipatawag para makipag-usap rito.
[24:27] Pero nang matapos ang dalawang taon ay pinalitan ni Porcius Festus sa puwesto si Felix, at sa kagustuhan ni Felix na makahakot ng suporta sa mga Judio, iniwan niyang nakakulong si Pablo.
[25:1] Kaya't pagdating ni Festus sa lalawigan, matapos ang tatlong araw ay umakyat siya galing ng Caesarea papunta sa Jerusalem.
[25:2] Pero ang Pangulong Pari, kasama ang mga pinuno ng mga Judio ay nagsabi sa kanya ng mga bagay na laban kay Pablo at nakiusap rito,
[25:3] humihiling ng pabor laban sa kanya na kung maaari ay maipadala siya sa Jerusalem; (naghahanda na ang mga ito ng pananambang para patayin siya habang nasa daan.)
[25:4] Pero sumagot naman si Festus na si Pablo ay dapat na bantayan sa loob ng Caesarea, at sa maigsing panahon siya mismo ay malapit nang bumiyahe pabalik roon.
[25:5] Sabi niya, "Kaya't kayong mga pwedeng makababa ay dapat na maghabla sa kanya kung mayroon mang kalokohan ang lalaking ito."
[25:6] At nang siya'y makapagpalipas ng higit sa 10 araw kasama nila, bumaba na siya sa Caesarea. Kinabukasan, nang maupo siya sa hukuman, ay nag-utos siya na dalhin roon si Pablo.
[25:7] At pagdating niya, ang mga Judiong bumaba mula sa Jerusalem na nakatayo sa paligid ay naghain ng marami at mabibigat na akusasyon laban kay Pablo na hindi naman nila kayang patunayan.
[25:8] Kung saan ay idinipensa niya ang ganito, "Hindi ako nagkasala laban sa alinmang batas ng mga Judio, o ng templo, o ng Emperador."
[25:9] Pero sa kagustuhan ni Festus na humakot ng pabor sa mga Judio, sinagot niya si Pablo sabay sinabing, "Gusto mo ba na umakyat sa Jerusalem para doon malitis sa harapan ko patungkol sa mga bagay na ito?"
[25:10] Pero sinabi ni Pablo, "Nakatayo ako sa harapan ng hukuman ng Emperador kung saan po ako dapat na litisin. Wala po akong ginawang masama sa mga Judio na kayo rin naman ang mas nakakaalam ng mabuti.
[25:11] Dahil kung ako nga ay totoong nakagawa ng masama at nakagawa ng anumang karapat-dapat sa parusang kamatayan, hindi ako tatangging mamatay. Pero kung wala namang saysay ang mga bagay na ipinaparatang nila sa akin, walang sinuman ang may kapangyarihang isuko ako sa kanila. Ako po ay nananawagan sa Emperador!"
[25:12] Kaya't si Festus, matapos makausap ang konseho, ay sumagot, "Nanawagan ka sa Emperador? Sa Emperador ka pupunta."
[25:13] At lumipas ang ilang mga araw na si Haring Agrippa at si Bernice ay dumating sa Caesarea para batiin si Festus.
[25:14] At nang manatili sila roon ng maraming araw, inilahad ni Festus sa hari ang mga bagay na patungkol kay Pablo. Sabi niya, "May isang lalaking bilanggo na iniwan si Felix
[25:15] at kinausap ako ng mga pangulong pari at ng mga punong lingkod ng mga Judio tungkol sa kanya nang ako ay nasa Jerusalem pa, humihiling na masentensyahan siya.
[25:16] Sumagot ako sa kanila na hindi paraan ng mga Romano na ibigay na lang ang isang tao para bitayin nang hindi pa humaharap ang akusado sa mga nag-aakusa, at nabibigyan ng pagkakataong ipagtanggol ang sarili patungkol sa akusasyon.
[25:17] Kaya't nang dumating sila rito, hindi ko na ipinagpaliban pa, sa sumunod na araw ay naupo ako sa gitna ng hukuman at nag-utos na dalhin roon ang lalake.
[25:18] Kung saan, nang humarap ang mga taga-usig ay wala naman silang akusasyon ng krimen na hinain ayon sa inaasahan ko.
[25:19] Pero mayroon silang ilang mga reklamo laban sa kanya na patungkol sa kanyang relihiyon, at patungkol sa isang Jesus na namatay na pinaniniwalaan ni Pablo na nabuhay.
[25:20] At nang mawindang nako patungkol sa imbestigasyon na ito ay nagsabi ako kung papayag siyang pumunta sa Jerusalem at doon malitis patungkol sa mga bagay na ito.
[25:21] Pero nang umapela si Pablo na maproteksyunan siya hanggang sa madinig ng Kagalang-galang, nag-utos ako na bantayan siya hanggang sa maipadala ko siya sa Emperador."
[25:22] At sinabi ni Agripa sa harap ni Festo, "Gusto ko ring mapakinggan ang tao." At sinabi niya, "Bukas ay mapapakinggan mo siya."
[25:23] Kaya't kinabukasan ay dumating si Agripa at si Bernice na napaliligiran ng karangyaan at malaking hukbo. At pumasok siya sa loob ng hukuman kasama ng mga heneral at ng mga kilalang mga tao ng lungsod, saka nag-utos kay Festo na ilabas nito si Pablo.
[25:24] At sinabi ni Festo, "Haring Agripa, at lahat ng mga kalalakihan na naritong kasama natin, tignan niyo ang taong ito na kung saan lahat ng grupo ng mga Judio sa loob ng Jerusalem pati rin dito ay nakipag-usap sa akin habang isinisigaw na hindi na siya dapat pang mabuhay.
[25:25] Pero nang maunawaan ko na wala naman pala siyang ginawa na karapat-dapat sa parusang kamatayan at siya rin mismo ay nanawagan sa Kagalang-galang na Emperador, minabuti ko po na ipadala nga siya.
[25:26] Wala rin naman po akong anumang maisulat sa panginoon ko tungkol sa kanya nang may katibayan. Kaya naman po dinala ko siya sa harapan niyong lahat at lalo na sa inyong harapan, Haring Agripa, para matapos ang pagsisiyasat ay mayroon na akong bagay na maisulat.
[25:27] Para sa akin kasi ay hindi tama na ipadala ang isang bilanggo at hindi ipaalam ang paratang laban sa kanya."
[26:1] At sinabi ni Agripa sa harap ni Pablo, "Maaari ka nang magsalita para sa sarili mo." Kaya inunat ni Pablo ang kamay para magbigay ng depensa,
[26:2] "Patungkol sa lahat ng bagay na ipinaparatang sa akin ng mga Judio, Haring Agripa, itinuturing ko pong mapalad ang aking sarili na makapagbigay ng depensa sa harapan niyo ngayon.
[26:3] Lalo na't eksperto kayo sa lahat ng kultura pati na rin sa mga intriga patungkol sa mga Judio. Kaya naman ay hinihiling ko po sa inyo na pagtiyagaang pakinggan ako.
[26:4] Sa totoo lang po, alam ng lahat ng mga Judio sa Jerusalem ang paraan ng pamumuhay ko mula pagkabata na nagsimulang mangyari sa loob ng aking bansa.
[26:5] Kilala na nila ko sa simula pa lamang, kung nais nilang magpatotoo, na ayon sa pinakamahigpit na sekta ng aming relihiyon ay namuhay ako na isang Pariseo.
[26:6] At ngayon, dahil sa pag-asa na ipinangako ng Diyos sa aming mga ninuno, ako ay nakatayo at nililitis.
[26:7] Kung saan ang labindalawa naming tribo, na sa gabi't araw ay masugid na naglilingkod, ay umaasang darating. Patungkol sa pag-asang ito, Haring Agripa, ako ay inaakusahan ng mga Judio.
[26:8] Bakit naman maituturing na di kapani-paniwala sa inyo na ang Diyos ay nagpapabangon ng mga patay?
[26:9] Sa katunayan, naisip ko dati sa aking sarili na kailangan akong gumawa ng maraming bagay laban sa pangalan ni Jesus na Nazareno
[26:10] na siya ngang ginawa ko sa Jerusalem. At nang tanggapin ko ang kapangyarihan mula sa mga pangulong pari, kinulong ko sa mga bilangguan ang maraming mga banal; at nagbigay ako ng boto para sila ay patayin.
[26:11] At madalas, sa lahat ng mga simbahan habang pinarurusahan ay pinipilit ko silang lapastanganin ang Diyos. At sa tindi ng galit ko sa kanila ay nang-uusig ako kahit pa umabot sa malalayong mga lungsod.
[26:12] Kung saan rin ay naglakbay ako papuntang Damascus na may awtoridad at pahintulot na galing sa mga pangulong pari.
[26:13] Habang ako ay nasa gitna ng daan sa katanghaliang tapat, mahal na hari, nakita ko at nilang kasama ko sa pagbiyahe ang isang ilaw mula sa langit, higit pa sa araw ang kaliwanagan, na nagliwanag sa paligid ko!
[26:14] At nang lahat kami ay napahandusay sa lupa, narinig ko ang isang boses na nagsasalita sa akin at sinasabi sa wikang Hebreo, 'Saul, Saul, bakit mo Ako inuusig? Mahirap para sa iyo na sumipa laban sa mga talim ng sibat.'
[26:15] At ako naman ay nagsabi, 'Sino po ba kayo, Panginoon?' At sinabi Niya, 'Ako si Jesus na inuusig mo.
[26:16] Pero bumangon ka at tumayo ka sa iyong mga paa, dahil sa layuning ito ay nagpakita Ako sa iyo, para piliin ka bilang lingkod at saksi ng di lamang sa mga bagay na nakita mo, kundi pati rin sa mga bagay na ipapakita Ko pa sa iyo.
[26:17] Inililigtas kita sa gitna ng taong bayan, at sa mga dayuhang bansa kung saan kita ngayon ipinadadala.
[26:18] Para buksan ang kanilang mga mata, para ibaling sila mula sa kadiliman tungo sa kaliwanagan at mula sa kapangyarihan ni Satanas tungo sa Diyos, para tanggapin nila ang kapatawaran ng mga kasalanan, at maging tagapagmana kasama nila na pinagingbanal ng pananampalataya na nasa Akin.'
[26:19] Mula sa puntong iyon, haring Agripa, ako ay hindi naging suwail sa makalangit na pangitain,
[26:20] sa halip ay inanunsyo ko una sa loob ng Damascus at Jerusalem, pati na rin sa buong lalawigan ng Judea at sa mga karatig na bansa na magsipagsisi at bumaling sila tungo sa Diyos habang gumagawa ng mga aksyon na katumbas ng pagsisisi.
[26:21] Dahil sa mga bagay na ito ay kinuyog ako ng mga Judio sa gitna ng templo sa pagtatangka nilang patayin ako.
[26:22] Kaya't nang tanggapin ko ang tulong na galing sa Diyos, ako ay nakatayo pa rin hanggang sa araw na ito, nagpapatotoo di lamang sa mga aba pati rin sa mga dakila, walang ibang sinasabi kundi ang parehong sinabi ng mga propeta at ni Moises na mangyayari sa hinaharap:
[26:23] na magdaranas ng hirap ang Kristo, na mauuna Siyang bumangon mula sa mga patay, na siyang magpapahayag ng liwanag sa taong bayan at sa ibang mga bansa."
[26:24] Pero habang isinasalaysay niya ang mga bagay na ito ay pasigaw na sinabi ni Festo, "Nababaliw ka na, Pablo! Ang sobrang kaalaman ay nagdudulot ng kabaliwan mo!"
[26:25] Pero nagsabi siyang, "Hindi po ako nababaliw, kagalang-galang na Festo, sa halip ay makatotohanan at may karunungan ang mga salitang binibigkas ko.
[26:26] Dahil alam ng hari ang patungkol sa mga bagay na ito kung saan rin ako ay malayang nakapagsasalita, dahil ako ay kumbinsido na walang ni isa sa mga bagay na ito ang lingid mula sa kanya dahil ito ay hindi naganap sa isang sulok lamang.
[26:27] Haring Agripa, naniniwala po ba kayo sa mga propeta? Alam ko pong naniniwala kayo."
[26:28] At sinabi ni Agripa sa harapan ni Pablo, "Kaunti na lang ay makukumbinsi mo na ako na maging Kristiyano."
[26:29] At sinabi ni Pablo, "Dalangin ko po sana sa Diyos na sa kaunti man o sa marami, hindi lamang kayo kundi pati na ang lahat ng mga nakikinig sa akin ngayong araw, ay maging katulad ko rin, maliban lamang sa mga gapos na ito!"
[26:30] At nang sabihin niya ang mga bagay na ito ay tumayo na ang hari at ang gobernador, pati rin si Bernice at ang mga kasama nilang nakaupo.
[26:31] At pag-alis roon ay nag-usap usap sila at sinabing, "Wala namang ginagawa ang taong ito na karapat-dapat sa parusang kamatayan o pagkakakulong."
[26:32] Sinabi pa ni Agripa kay Festo, "Napalaya na sana ang taong ito kundi lamang siya nanawagang humarap sa Emperador."
[27:1] At nang mapagpasiyahan na kami ay dapat na maglayag papuntang Italy, pinagkatiwala nila si Pablo at iba pang mga bilanggo sa isang kapitan na nagngangalang Julio mula sa tropa ng Emperador Augusto.
[27:2] At pagsakay ng barko sa Adramyttium ay naglayag na kami sa planong bumiyahe papunta sa mga lugar sa Asia, kung saan ay kasama namin si Aristarchus na taga Macedonia ng Thessalonica.
[27:3] At sumunod ay dumaong kami sa Sidon, kung saan ay trinato ni Julio ng may kabaitan si Pablo at pinayagan na pumunta siya sa mga kaibigan para tumanggap ng pagkalinga.
[27:4] At pagsibat mula roon ay naglayag kami malapit sa Cyprus dahil pasalungat ang direksyon ng hangin.
[27:5] At nang makatawid sa dagat ng Cilicia at Pamphylia ay dumating kami sa loob ng Myra sa Lycia.
[27:6] At doon ang kapitan ay nakakita ng barkong mula sa Alexandria na bumibiyahe papuntang Italy; at doon niya kami pinasakay.
[27:7] Pero nang makapaglayag kami ng dahan-dahan sa loob ng maraming araw at nahirapang makarating sa tapat ng Cnidus (dahil hindi kami hinayaan ng hangin), naglayag na lang kami sa Crete sa tapat ng Salmone;
[27:8] At di pa kami halos nakalampas doon ay dumating kami sa loob ng isang lugar na kung tawagin ay Magandang Pier malapit kung saan naroon ang lungsod ng Lasea.
[27:9] Ngayon, nang lumipas ang mahabang panahon at ang paglalayag ay naging delikado na (dahil rin lumipas na ang pag-aayuno), nakiusap na si Pablo
[27:10] na nagsabi sa kanila, "Mga ginoo, nakikita ko na itong paglalayag na mangyayari ay magdudulot ng disgrasya at malaking pinsala hindi lamang sa kargamento at sa barko, kundi pati sa ating mga sarili."
[27:11] Pero naniwala ang ang kapitan sa tagatimon at sa may-ari ng barko kaysa sa mga sinabi ni Pablo.
[27:12] Hindi rin ginawa iyong daungan bilang paradahan sa taglamig, ang karamihan ay nagbigay payo rin na maglayag na mula roon sa anu pa mang paraaan para kayanin nilang makarating sa Phenice para doon magpalipas ng taglamig na isang daungan sa Crete kung saan tanaw ang direksyong timog-kanluran at direksyong hilagang-kanluran.
[27:13] At nang umihip ng banayad ang hangin mula sa timog, inisip nilang nakamtan na ang kanilang inaasahan, inangat nila ang angkla sabay naglayag malapit sa baybayin ng Crete.
[27:14] Pero di nagtagal pagkatapos ay sumalpok sa harapan nito ang isang napakalakas na hangin na tinatawag na Euroclydon.
[27:15] At nang tangayin na ang barko at hindi nito kinayang labanan ang hangin, hinayaan na naming magpatangay na lang.
[27:16] At nang mapadpad kami sa isang maliit na isla na tinatawag na Clauda ay nagawa naming maneobrahin ng kaunti ang barko
[27:17] na nang angatin ay gumamit sila ng mga pangsuporta na nagpapatibay sa barko sa takot na baka tumama sila sa gitna ng mga mabababaw na buhangin. Nang ibaba na nila ang layag ay umusad na sila.
[27:18] Pero nang sumunod na araw ay hinambalos kami ng malalakas na alon kaya ginawa nila ang pagbabawas ng kargamento.
[27:19] At sa ikatlong araw ay pinagtatapon namin ang mga kagamitan ng barko gamit ang sarili naming mga kamay.
[27:20] At nang hindi pa rin lumitaw ang araw ni ang mga bituin sa loob ng mahabang panahon, at may hindi kaliitang bagyo ang kinakaharap namin, nawala na ang lahat ng pag-asa na kami ay maligtas pa.
[27:21] At matapos na di makakain ng mahabang panahon, sa puntong iyon ay tumayo si Pablo sa kalagitnaan nila sabay sinabing, "Dapat talaga, mga ginoo, na nakinig kayo sa akin: hindi naglayag mula sa Crete at naharap sa trahedya at sa pinsalang ito!
[27:22] At ngayon ay nakikiusap ako sa inyo na magpakatatag, dahil walang masasawing buhay mula sa inyo maliban sa barko.
[27:23] Dahil ngayong gabi ay tumayo sa tabi ko ang anghel ng Diyos na nagmamay-ari sa akin at aking pinaglilingkuran.
[27:24] Sabi nito, 'Huwag kang matakot, Pablo, kailangan kang tumayo sa harapan ng Emperador, at pansinin mo, ipinagkaloob ng Diyos sa iyo ang lahat ng naglalayag na kasama mo.'
[27:25] Dahil dito, mga ginoo, ay mabuhayan kayo ng loob dahil naniniwala ako sa Diyos na mangyayari nga ito sa ganitong paraan, ayon sa sinabi Niya sa akin.
[27:26] Pero kailangan nating bumangga sa gitna ng isang isla."
[27:27] Pero pagdating ng ika-14 na gabi, habang kami ay tinatangay sa gitna ng Adriatic, sa kalagitnaan ng gabi ay inakala ng mga mandaragat na palapit na sila sa isang kalupaan.
[27:28] At nang maghulog ng lubid sa ilalim ng tubig, ay nalaman nila na 20 dipa ang lalim, at nang makausad pa ng kaunti at nang muling maghulog ng lubid sa ilalim ng tubig ay nalaman nila na 15 dipa na.
[27:29] At sa takot na baka tumama sila sa gitna ng mabatong lugar ay naghulog sila ng apat na angkla mula sa likuran ng barko at nanalangin silang lumitaw na ang araw.
[27:30] Pero tinangkang tumakas ng mga mandaragat mula sa barko. At nang ibaba ang bangka sa ibabaw ng dagat na kunwari ay parang maghuhulog sila ng mga angkla mula sa unahan ng barko,
[27:31] sinabi ni Pablo sa kapitan at sa mga pulis, "Maliban sa manatili ang mga ito sa loob ng barko, hindi niyo kakayaning maligtas!"
[27:32] Kaya naman pinutol ng mga pulis ang mga lubid ng bangka at hinayaan itong mahulog.
[27:33] At nang paparating na ang sikat ng araw, nakiusap si Pablo sa lahat na kumuha ng makakain. Sabi niya, "Ika-14 na araw na ngayon ng paghihintay niyo at patuloy na pag-aayuno, na walang tinatanggap na anuman.
[27:34] Dahil dito ay nakikiusap ako na kumuha kayo ng makakain dahil ito ay para sa inyong kaligtasan, dahil walang buhok mula sa ulo niyo ang malalaglag."
[27:35] At pagkasabi nito at pagkakuha sa tinapay ay nagpasalamat siya sa Diyos sa harapan ng lahat at matapos hatiin iyon ay nagsimula siyang kumain.
[27:36] At nang silang lahat ay mabuhayan ng loob, sila rin ay kumuha ng pagkain.
[27:37] At kaming lahat na nasa barko ay 276 na kaluluwa.
[27:38] At nang mabusog sa pagkain, binawasan nila ang bigat ng barko at itinapon ang trigo sa gitna ng dagat.
[27:39] At nang magliwanag na ay hindi na nila alam ang lugar na kinaroroonan, pero nakita nila ang isang look sa tabi ng dalampasigan kung saan ay inisip nila kung kakayanin nila na doon dalhin ang barko.
[27:40] At nang tanggalin na nila ang mga angkla ay pinabayaan nila ang mga ito sa gitna ng dagat, sabay niluwagan ang mga tali sa mga timon, saka inangat ang pinakamalaking layag para maitulak ng hangin, at dumiretso sila papunta ng dalampasigan.
[27:41] At nang mapadpad sa gitna ng lugar kung saan nagsasalubong ang dalawang dagat, pinapunta nila ang barko sa lupa at sa puntong iyon ay bumaon ang unahan ng barko at nanatiling hindi gumagalaw, pero ang hulihang parte ng barko ay nasira dahil sa hampas ng mga alon.
[27:42] At nakahanda na ang mga pulis na patayin ang mga bilanggo para hindi sila makalangoy at makatakas.
[27:43] Pero sa hangad ng kapitan na iligtas si Pablo ay pinigilan niya ang plano nila, at nag-utos na maunang lumusong ang mga marurunong lumangoy at magpunta sa kalupaan.
[27:44] At ang natira naman, ang ilan ay sumakay sa ibabaw ng mga tabla, at ang iba ay sa ibabaw ng mga bagay na galing sa barko. At ganito nga ang nangyari na lahat ay ligtas na nakarating sa kalupaan.
[28:1] At nang makaligtas na sa disgrasya, sa puntong iyon ay napag-alaman nila na Melita ang pangalan nitong isla.
[28:2] At pinagpakitaan kami ng mga barbaro ng hindi pangkaraniwang kabaitan: dahil matapos magpaliyab ng apoy ay tinanggap nila kaming lahat. Anlamig rin kasi dahil sa pagbuhos ng ulan.
[28:3] At nang mamulot si Pablo ng maraming panggatong at kanyang ilagay sa ibabaw ng apoy, lumabas ang isang ahas dahil sa init sabay pulupot sa kamay niya.
[28:4] At nang makita ng mga barbaro ang hayop na nakasabit mula sa kamay niya, sinabi nila sa isa't isa, "Malamang na mamamatay-tao ang taong ito na bagaman nakaligtas mula sa dagat, ay hindi hinayaan ng hustisya na mabuhay pa!"
[28:5] Kaya naman ipinagpag niya ang hayop papunta sa apoy, at walang nangyaring masama sa kanya.
[28:6] Pero sila ay naghihintay na siya ay mamaga o biglang mabuwal at mamatay. Kaya naghintay sila nang mahabang panahon, at nang makitang walang nangyari sa kanyang masama ay nagbago sila ng isip sabay sabing, "Siya ay isang diyos!"
[28:7] Ngayon malapit sa loob ng lugar na iyon ang mga lupain ng pinuno ng isla na nagngangalang Publio na nang anyayahan kami sa loob ng bahay niya ay trinato kami ng napakaganda sa loob ng tatlong araw.
[28:8] At nangyari na ang ama ni Publio ay nakaratay at pinahihirapan ng lagnat at pagtatae ng dugo. Siya ay nilapitan ni Pablo, at matapos ipanalangin ay inilapat ang mga kamay sa kanya at pinagaling siya.
[28:9] Kaya nang mangyari ito, ang iba ring may sakit sa loob ng isla ay pumunta at nagsipaggaling.
[28:10] Ang mga ito rin ang nagparangal sa amin ng maraming karangalan, at nang pag-alis namin ay nagdala sila sa harapan namin ng mga bagay na kakailanganin.
[28:11] At matapos ang tatlong buwan ay naglayag na kami sakay ng isang barko mula sa Alexandria na may simbolong Castor at Pollux na nagpalipas lang ng taglamig sa loob ng isla.
[28:12] At nang mapadpad sa Syracuse, kami ay naghintay ng tatlong araw,
[28:13] kung saan umikot kami at nakarating sa Rhegium. At matapos ang isang araw ay umihip ang hangin mula sa timog, at sa ikalawang araw ay dumating kami sa Puteoli.
[28:14] Kung saan kami ay nakakita ng mga kapatiran, nakiusap sa amin na tumuloy sa kanila ng pitong araw, at nang mangyari ito ay dumating na kami sa loob ng Rome.
[28:15] At mula roon, nang marinig ng mga kapatiran ang mga bagay na patungkol sa amin ay lumabas sila para makipagkita sa amin hanggang sa plaza ni Appius at Tatlong Lugar ng Inuman. At nang makita sila ni Pablo, siya ay nagpasalamat sa Diyos at nabuhayan ng loob.
[28:16] At nang makarating kami sa Rome ay ipinagkatiwala ng kapitan ang mga bilanggo sa kapitan ng kampo, pero pinayagan nito si Pablong manatili sa tabi nito kasama ng pulis na nagbabantay sa kanya.
[28:17] At nangyari matapos ang tatlong araw ay nagpatawag ng pagpupulong si Pablo sa mga pinunong Judio: at nang makapagpulong sila ay sinabi niya sa kanila, "Mga lalaking kapatid, bagaman wala akong ginagawang laban sa bayan o sa mga tradisyon ng mga ninuno, ako ay napasa kamay ng mga Romano na isang bilanggo mula sa Jerusalem.
[28:18] Nang matapos nila akong imbestigahan ay nais na nila akong palayain, dahil wala naman akong ginawa para maharap sa parusang kamatayan.
[28:19] Pero nang magsalita laban dito ang mga Judio ay napilitan akong umapela sa Emperador hindi dahil mayroon akong anumang iaakusa laban sa bayan ko.
[28:20] Sa dahilang ito kaya ko kayo tinawag, para makita at makausap kayo dahil alang-alang sa pag-asa ng Israel ako ay nakagapos sa tanikalang ito."
[28:21] At sinabi nila sa kanya, "Wala naman kaming sulat na tinanggap mula sa Judea patungkol sa iyo ni sinumang mula sa kapatiran ang dumating at nagbalita o nagsabi ng anumang masama tungkol sa iyo.
[28:22] Pero naisip naming mabuting marinig mula sa iyo kung ano ang iniisip mo, dahil patungkol sa kultong ito, alam talaga namin na ito ay tinutuligsa saan mang lugar."
[28:23] At nang makapagtalaga sila para sa kanya ng isang araw, maraming dumating papunta doon sa tinutuluyan niya kung saan ay ipinaliwanag niya at ipinatotoo ng buong-buo ang Kaharian ng Diyos. Sinikap niya ring kumbinsihin sila sa mga bagay patungkol kay Jesus mula sa Batas ni Moises pati rin sa mga Propeta mula umaga hanggang gabi.
[28:24] At talagang napaniwala ang ilan sa mga bagay na binabanggit, pero ang ilan ay hindi makapaniwala.
[28:25] At nang hindi magkasundo ang isa't isa ay umalis na sila matapos sabihin ni Pablo ang isang salita, "Sakto ang binanggit ng Banal na Espiritu sa pamamagitan ni Isaias na propeta tungkol sa ating mga ninuno,
[28:26] na nagsabing, 'Puntahan mo ang mga taong ito at sabihin, sa pakikinig ay maririnig niyo pero hinding-hindi niyo mauunawaan at sa pagtingin ay makikita niyo pero hinding-hindi niyo maiintindihan.
[28:27] Dahil nagkakalyo na ang puso ng mga taong ito at ang mga taynga ay hirap nang makarinig, at ang mga mata nila ay kanilang sinara, dahil baka makita nila sa mga mata at marinig nila sa mga taynga at maunawaan nila sa puso at sila'y magbago, at mapagaling Ko sila.'
[28:28] Kaya naman dapat niyong malaman na ang kaligtasan ng Diyos ay ipinadala na sa mga dayuhang bansa at sila ay makakarinig."
[28:29] At matapos niyang sabihin ang mga bagay na ito ay umalis na ang mga Judio na may malaking katanungan sa kanilang mga sarili.
[28:30] At nanatili si Pablo ng buong dalawang taon sa kanyang inuupahang bahay at pinauunlakan niya ang lahat ng nagpupunta sa kanya,
[28:31] habang ibinabalita ang Kaharian ng Diyos at itinuturo ang mga bagay patungkol sa Panginoong Jesu Kristo ng buong laya at walang humahadlang.
[1:1] Pablo, alipin ni Jesu Kristo, tinawag bilang mensahero, tinalaga para sa Masayang Balita ng Diyos,
[1:2] na Kanyang ipinangako noon pa man sa pamamagitan ng mga propeta Niya na nakapaloob sa mga kasulatang banal.
[1:3] Patungkol sa Kanyang Lalaking Anak na ayon sa laman ay binuo mula sa binhi ni David,
[1:4] na itinalaga bilang Anak ng Diyos nang may kapangyarihan sangayon sa Espiritu ng Kabanalan, sa pamamagitan ng pagbangon mula sa mga patay, si Jesu Kristo na Panginoon natin.
[1:5] Dahil sa Kanya ay tumanggap tayo ng kagandahang-loob at komisyon sa depensa ng pangalan Niya, para sa pagsunod sa pananampalataya ng lahat ng mga bansa,
[1:6] kung saan ay kabilang rin kayo sa mga tinawag ni Jesu Kristo.
[1:7] Sa lahat ng mga nasa Rome na minamahal ng Diyos, piling mga banal: Kagandahang-loob sa inyo at kapayapaan mula sa Diyos Ama natin, at sa Panginoong Jesu Kristo.
[1:8] Una, dahil sa inyong lahat, ay talagang pinasasalamatan ko ang Diyos ko sa pamamagitan ni Jesu Kristo, dahil ang pananampalataya niyo ay balitang-balita sa buong mundo.
[1:9] Dahil ang Diyos na aking pinaglilingkuran sa espiritu ko, sa pamamagitan ng Masayang Balita ng Kanyang Anak, ay testigo ko kung paanong walang humpay ko kayo binabanggit
[1:10] lagi sa mga panalangin ko na humihiling na kung pwede ay sa anumang panahon ngayon ay matagumpay akong bumiyahe papunta sa inyo ayon sa kalooban ng Diyos.
[1:11] Dahil sabik na akong makita kayo para may maibigay ako sa inyo na ilang kaloob na espirituwal para sa ikatatatag niyo.
[1:12] At saka ito pa, na sama-samang makipagpalakasan sa piling niyo sa pamamagitan ng pananampalataya ng isa't isa, parehong sa inyo at sa akin.
[1:13] Pero hindi ko gusto na di niyo malaman, mga kapatid, na maraming beses na pinagplanuhan ko na pumunta sa inyo at napigilan hanggang sa puntong ito, para naman magkaroon din ako ng ilang bunga mula sa inyo katulad rin sa ibang mga bansa.
[1:14] Pareho kong pinagkakautangan ang mga Griyego at ang mga Barbaro, ang mga matatalino gayundin ang mga mangmang.
[1:15] Kaya naman handa rin akong ideklara ang Masayang Balita sa inyong mga nasa Rome.
[1:16] Dahil hindi ko ikinahihiya ang Masayang Balita ni Kristo, dahil ito ang kapangyarihan ng Diyos na nagreresulta sa kaligtasan ng bawat isang nananalig, una sa mga Judio, at gayundin sa mga Griyego.
[1:17] Dahil nakapaloob rito ang katuwiran ng Diyos na nahahayag mula sa pananalig patungo sa pananalig: kung paanong naisulat, "At ang matuwid ay mabubuhay mula sa pananalig."
[1:18] Dahil ang galit ng Diyos ay nahahayag mula sa langit laban sa lahat ng kasamaan at kawalang katuwiran ng mga tao na ginagamit sa di makatarungan ang hawak nilang katotohanan.
[1:19] Sapagkat ang bagay na nagpapakilala sa Diyos ay hayag sa kanilang kalagitnaan, dahil ipinahayag ito sa kanila ng Diyos.
[1:20] Dahil ang mga bagay na di nakikita mula sa Kanya, ang Kanyang walang hanggang kapangyarihan gayundin ang pagiging Diyos, mula pa nang likhain ang mundo, ay malinaw na malinaw na ipinauunawa ng mga bagay na ginawa. Kaya naman, wala na silang maidadahilan.
[1:21] Kahit pa kilala nila ang Diyos, Siya ay hindi nila pinarangalan bilang Diyos, o pinasalamatan man lang, sa halip ay naging mga hangal sa kanilang mga kaisipan, at ang puso nila na walang pang-unawa ay napuno ng lagim.
[1:22] Sa pagsasabing marurunong sila, sila ay naging mga hangal.
[1:23] At binago nila ang kaluwalhatian ng walang kabulukang Diyos sa wangis ng imahen ng nabubulok na tao, at ng mga ibon, pati ng mga hayop na may apat na paa, at ng mga reptilya.
[1:24] Kaya rin naman ay isinuko sila ng Diyos sa hilig ng mga puso nila na nagresulta sa kahayupan, para mababoy ang mga katawan nila sa kani-kanilang mga sarili.
[1:25] Binago nila na maging kasinungalingan ang katotohanan ng Diyos, at sinamba saka pinaglingkuran ang bagay na nilikha sa harapan ng Lumikha na Siyang kapuri-puri magpakailanman. Amen.
[1:26] Dahil dito ay isinuko sila ng Diyos sa mga kahiya-hiyang gawain, maski na kasi ang mga kababaihan nila ay binago ang likas na pagnanasa nila tungo sa bagay na di sang-ayon sa kalikasan.
[1:27] Gayundin naman ang mga kalalakihan na iniwan ang natural na pagnanasa para sa mga kababaihan ay nag-apoy sa kanilang pagnanasa sa isa't isa, lalake sa lalake, yung kahiya-hiya pa ang ginagawa kaya naman tumatanggap sa kanilang mga sarili ng kaparusahan na angkop sa kanilang pagkakamali.
[1:28] At matapos nilang pagpasyahan na di nararapat na panatilihin ang Diyos sa kanilang kaalaman, isinuko sila ng Diyos sa di matinong pag-iisip para gawin ang mga bagay na hindi nararapat.
[1:29] Napuno sila ng lahat ng klase ng kawalang katarungan, pakikipagtalik sa di asawa, kasamaan, kasakiman, masasamang motibo, puno ng inggit, pamamaslang, pakikipag-away, kasinungalingan, masasamang ugali; mga tsismoso,
[1:30] mga maninirang puri, mga galit sa Diyos, mga walang galang, mga mayayabang, mga impostor, mga pasimuno ng kasamaan, di sumusunod sa mga magulang,
[1:31] mga walang pang-unawa, mga di maaasahan, mga manhid, mga mahirap makasundo, mga walang-awa:
[1:32] na sa kabila na alam na nila ang katuwiran ng Diyos, na silang mga gumagawa ng mga bagay na ganito ay karapat-dapat sa parusang kamatayan, ay di lamang gumagawa ng mga ito, kundi ay pinapalakpakan pa nila ang mga gumagawa ng mga ito.
[2:1] Kaya naman wala kang maidadahilan, O tao, sino ka mang humuhusga, dahil habang hinuhusgahan mo ang iba ay kinokondena mo ang iyong sarili, dahil ikaw na nanghuhusga ay parehas ding gumagawa ng mga ito.
[2:2] Pero alam natin na ang paghatol ng Diyos ay naaayon sa katotohanan laban sa kanila na gumagawa ng mga ito.
[2:3] At iniisip mo ba ito, O tao, na kung ikaw ay nanghuhusga sa mga gumagawa ng ganitong mga bagay at ika'y gumagawa rin ng mga ito na makakatakas ka sa hatol ng Diyos?
[2:4] O kinamumuhian mo ang laki ng kabutihan Niya, at ng pang-unawa, at ng pasensya na hindi nalalaman na ang kabutihan ng Diyos ay umaakay sa iyo tungo sa pagbabago?
[2:5] Subalit dahil sa katigasan ng ulo mo at kawalan ng pagbabago ng isip ay nag-iipon ka para sa sarili mo ng galit sa araw ng galit at pagpapakita ng matuwid na hatol ng Diyos
[2:6] na Siyang magbabayad sa bawat isa ng katumbas sa mga ginawa niya.
[2:7] Buhay na walang hanggan para sa ilan na sa pamamagitan ng pagititiyaga sa paggawa ng mabuti ay naghahangad ng kaluwalhatian at karangalan at kawalang kamatayan,
[2:8] pero galit at poot para sa ilang nanlalaban at sumusuway sa katotohanan, at sumusunod sa di matuwid.
[2:9] Ang kagipitan at matinding kahirapan ay para sa bawat kaluluwa ng tao na gumagawa ng kasamaan, una sa Judio, gayundin sa Griyego.
[2:10] Pero ang kaluwalhatian at karangalan, at kapayapaan ay para sa bawat isang gumagawa ng kabutihan, una sa Judio gayundin sa Griyego.
[2:11] Dahil walang kinikilingan ang Diyos.
[2:12] Dahil lahat ng nagkasala na walang alam sa Batas ay mapapahamak rin ng hiwalay sa Batas. At lahat ng nagkasala sa ilalim ng Batas ay hahatulan sa pamamagitan ng Batas.
[2:13] Dahil hindi ang nakikinig sa Batas ang matuwid sa harap ng Diyos, sa halip ang mga nagsasagawa ng Batas ang siyang ituturing na matutuwid
[2:14] (Dahil kapag ang mga hentil na walang alam sa Batas ay likas na gumagawa ng mga bagay na naaayon sa Batas, ang mga ito, kahit na wala silang alam sa Batas, ay isang Batas sa kanilang mga sarili
[2:15] na ipinapakita ang gawain ng Batas na nakasulat sa loob ng mga puso nila na nagpapatotoo sa kanilang konsensya. At ang mga pangangatwirang ito ang nag-aakusa o kaya ay nagtatanggol sa pagitan ng isa't isa.)
[2:16] isang araw kapag hinatulan ng Diyos ang mga sekreto ng mga tao ayon sa Masayang Balita ko sa pamamagitan ni Jesu Kristo.
[2:17] Pansinin mo, ikaw ay tinatawag na Judio at nananangan sa Batas, at nagyayabang patungkol sa Diyos,
[2:18] at nalalaman ang kalooban Niya, at napatutunayan ang mga bagay na mahusay yamang naturuan ka mula sa Batas;
[2:19] at kumbinsido ka sa sarili mo na isa kang gabay sa bulag, isang liwanag sa mga nasa gitna ng dilim,
[2:20] tagapagturo sa mga mangmang, guro ng mga bata, nagtataglay ng itsura ng kaalaman at ng katotohanan na nasa Batas.
[2:21] Ang totoo niyan, ikaw na nagtuturo sa iba, hindi mo tinuturuan ang sarili mo. Ikaw na nagpoproklama na huwag magnakaw, ang siyang nagnanakaw.
[2:22] Ikaw na nagsasabing huwag makiapid, ikaw ang siyang nakikiapid. Ikaw na nasusuklam sa mga rebultong diyos-diyosan ang siya namang mandarambong sa loob ng mga simbahan.
[2:23] Ikaw na nagyayabang patungkol sa Batas, sa pamamagitan ng paglabag sa Batas ay ikinahihiya mo ang Diyos.
[2:24] "Dahil sa pamamagitan niyo ang pangalan ng Diyos ay iniinsulto sa gitna ng mga bansa," ayon sa nakasulat.
[2:25] Dahil talagang may pakinabang sa pagtutuli kung ginagawa mo ang Batas, pero kung di mo sinusunod ang Batas ang pagiging tuli mo ay naging hindi pagiging tuli.
[2:26] Kaya kung sa di pagiging tuli ay natutupad niya ang katuwiran ng Batas, hindi ba ang di niya pagiging tuli ay maituturing na pagiging tuli?
[2:27] At hahatulan ka niya na bagaman hindi tuli ay tumutupad sa Batas mula sa kalikasan, ikaw na sa pamamagitan ng kasulatan at pagiging tuli ay lumalabag naman sa Batas.
[2:28] Dahil ang pagiging Judio ay hindi nasa panlabas, ni ang pagtutuli ay nasa panlabas, sa laman,
[2:29] kundi, ang isang Judio ay iyong nakatago sa loob, at ang pagtutuli ay sa puso, sa espiritu, hindi sa Kasulatan kung saan ang komendasyon ay hindi mula sa tao, kundi mula sa Diyos.
[3:1] Kaya't ano ang lamang ng Judio o ano ang pakinabang ng pagiging tuli?
[3:2] Malaki sa iba't ibang paraan. Una, dahil totoong napagkatiwalaan sila sa mga kapahayagan ng Diyos.
[3:3] Ano naman kung hindi naniwala ang ilan? Hindi ba mapapawalang bisa ng kawalang katapatan nila ang katapatan ng Diyos?
[3:4] Imposible! Totoo pa rin ang Diyos, maging sinungaling man ang bawat isang tao. Tulad sa nakasulat, "Upang Ikaw ay masabing matuwid sa mga salita Mo, at magwagi Ka kapag Ikaw ay hinuhusgahan."
[3:5] Pero kung ang ating pagiging di matuwid ay pumapabor sa katuwiran ng Diyos, ano ang masasabi natin? Hindi ba't walang katarungan ang Diyos na nagbabanta ng kaparusahan? (Nagsasalita ako bilang tao.)
[3:6] Imposible! Kung ganun, papaano hahatulan ng Diyos ang mundo?
[3:7] Dahil kung ang katotohanan ng Diyos ay nananagana sa pamamagitan ng aking kasinungalingan tungo sa kaluwalhatian Niya, bakit pa rin ako hinahatulan bilang isang makasalanan?
[3:8] At hindi ayon sa paratang ng paninira sa amin, at ayon sa ilang sumasang-ayon na sinasabi raw naming, "Gumawa tayo ng masasamang bagay para mangyari ang mabubuti." Sila ay nararapat lang na tumanggap ng kaparusahan.
[3:9] Ano ngayon? Mas magaling ba kami? Hindi sa anumang paraan. Dahil napatunayan namin na lahat ay nasa ilalim ng kasalanan, ang mga Judio gayundin ang mga Griyego.
[3:10] Tulad ng nakasulat na, "Walang matuwid, wala ni isa:
[3:11] Walang nakakaunawa, walang naghahanap sa Diyos.
[3:12] Lahat sila ay naligaw ng landas, sama-sama silang narumihan; wala nang gumagawa ng kabutihan, wala ni isa.
[3:13] Ang lalamunan nila ay mga bukas na libingan; ang mga dila nila ay ginagamit nila sa panloloko; ang kamandag ng mga ulupong ay nasa ilalim ng mga labi nila:
[3:14] Puno ng pagmumura at kapaitan ang mga bibig nila:
[3:15] Mabilis ang mga paa nila na magpadanak ng dugo:
[3:16] Nasa daanan nila ang pagkawasak at kalamidad:
[3:17] At hindi nila alam ang daanan sa kapayapaan:
[3:18] Wala sa harapan ng mga mata nila ang takot sa Diyos."
[3:19] Ngayon alam natin na anumang sinasabi ng Batas ay sinasabi sa mga nasa ilalim ng Batas, para bawat bibig ay manahimik, at ang buong mundo ay mapasailalim ng paghahatol ng Diyos.
[3:20] Kaya sa pamamagitan ng mga pinagagawa sa Batas ay hindi magiging matuwid ang lahat ng tao sa harap Niya: dahil sa pamamagitan ng Batas nakakamit ang kaalaman sa kasalanan.
[3:21] Pero ngayon ay lumabas na ang katuwiran ng Diyos na hiwalay sa Batas, na pinatutunayan sa ilalim ng Batas at ng mga Propeta.
[3:22] Samakatuwid, ang katuwiran ng Diyos sa pamamagitan ng pananalig kay Jesu Kristo, tungo sa lahat at para sa lahat ng mga nananalig: dahil wala naman siyang pagkakaiba:
[3:23] sapagkat lahat ay nagkasala, at nabigong makamit ang kaluwalhatian ng Diyos.
[3:24] Yamang tayo ay itinuring na matuwid ng walang bayad, dahil sa Kanyang kagandahang-loob sa pamamagitan ng katubusan na na kay Kristo Jesus
[3:25] na itinalaga ng Diyos bilang Luklukan ng Awa sa pamamagitan ng pananalig sa Kanyang dugo, bilang pagpapakita ng katuwiran Niya, para sa ikapagpapatawad ng mga nakalipas na mga kasalanan,
[3:26] dala ng pagtitiis ng Diyos; para maipakita ang katuwiran Niya sa kasalukuyang panahon: para Siya ay ituring na matuwid at nagbibigay katuwiran sa kanya na kabilang sa pananampalataya ni Jesus.
[3:27] Kaya nasaan ang pagyayabang? Nawala na. Sa pamamagitan ng anung batas? ng pagtatrabaho? Hindi. Sa halip ay sa pamamagitan ng batas ng pananampalataya.
[3:28] Kaya't tayo ay naninindigan na sa pananampalataya nagiging matuwid ang isang tao, hiwalay sa mga pinagagawa ng Batas.
[3:29] Siya ba ay Diyos lamang ng mga Judio? Hindi ba't pati rin ng mga taga ibang bansa? Tama, pati rin ng mga taga ibang bansa.
[3:30] Yamang nakikita natin na iisa ang Diyos na magbibigay-katuwiran sa mga tuli mula sa pananampalataya at sa mga di-tuli sa pamamagitan ng pananampalataya.
[3:31] Pinawawalang-bisa ba natin ngayon ang Batas sa pamamagitan ng pananampalataya? Imposible! Sa halip ay itinataguyod pa nga natin ang Batas.
[4:1] Ano ngayon ang masasabi natin ang nakamtan ng ating amang si Abraham ayon sa laman?
[4:2] Dahil kung binatay sa pagtatrabaho ang pagiging matuwid ni Abraham, mayroon siyang dahilan para magyabang, pero hindi sa harapan ng Diyos.
[4:3] Dahil ano ang sinasabi sa Biblia? "At nanalig si Abraham sa Diyos, at itinuos ito sa kanya tungo sa katuwiran."
[4:4] Ngayon, sa kanya na nagtatrabaho, ang sweldo ay hindi natutuos batay sa kagandahang-loob, kundi batay sa pagkaka-utang.
[4:5] Pero sa kanya na hindi nagtatrabaho, kundi ay nananalig sa Kanya na nagbibigay-katuwiran sa masama, ang pananalig niya ay itinutuos tungo sa katuwiran.
[4:6] Kung paanong si David ay nagsasabi rin na mapalad ang taong ginagawaran ng Diyos ng katuwiran na hindi na tinitignan ang mga nagawa,
[4:7] "Mapapalad sila na ang mga pagsuway sa Batas ay napatawad, at sila na ang mga kasalanan ay natakpan.
[4:8] Mapalad ang sinumang hindi na kailanman siningil ng Panginoon sa pagkakasala."
[4:9] Ngayon, ang pagiging mapalad bang ito ay para lamang sa mga tuli o para din sa mga di tuli? Dahil sinasabi natin na ang pananalig ay itinuos kay Abraham bilang katuwrian.
[4:10] Sa anung paraan ngayon ito natuos? Nung siya ba ay nasa ilalim ng pagtutuli o nasa ilalim ng walang pagtutuli? Hindi nasa ilalim ng pagtutuli, kundi nasa ilalim ng walang pagtutuli.
[4:11] At tinanggap niya ang senyales ng pagtutuli, isang tatak ng katuwiran mula sa pananalig na iyon, nang walang pagtutuli: para siya ay maging Ama ng lahat ng mga nananalig sa kabila ng hindi pagiging tuli; (para ang katuwiran ay maigawad rin sa kanila:)
[4:12] at ama ng pagtutuli, sa kanila na hindi lamang kabilang sa mga tuli, kundi sa mga lumalakad rin sa mga yapak ng pananampalataya ng ama nating si Abraham nung siya ay hindi pa natutuli.
[4:13] Dahil ang pangako kay Abraham o sa kanyang binhi na Siya ay maging tagapagmana ng mundo ay hindi dumating sa pamamagitan ng Batas, kundi sa pamamagitan ng katuwiran na batay sa pananalig.
[4:14] Dahil kung ang mga nasa ilalim ng Batas ang mga tagapagmana, balewala na ang pananalig at ang pangako ay wala nang bisa.
[4:15] Dahil ang Batas ay kumikilos tungo sa pagkapoot: dahil saan man walang Batas, doon ay wala ring paglabag.
[4:16] Ang dahilan kaya mula sa pananalig ay para ibatay ito sa kagandahang-loob, upang maging garantisado ang pangako para sa lahat ng binhi; hindi lamang sa mga napabilang sa Batas, kundi sa kanila rin na kabilang sa pananampalataya ni Abraham na siyang ama nating lahat,
[4:17] ayon sa nakasulat na, "Ginawa kitang ama ng maraming bansa," sa harapan ng Diyos na kanyang pinagkatiwalaan, na bumubuhay ng mga patay, at tinatawag ang mga bagay na wala pa na parang ang mga ito ay nandiyan na.
[4:18] Na kahit walang pag-asa ay nanalig siya na may pag-asa na nagresulta sa kanyang pagiging ama ng maraming bansa ayon sa naipahayag, "Ganyan karami ang magiging binhi mo."
[4:19] At dahil hindi nanghina ang pananalig, hindi niya pinansin ang sariling katawan na lupaypay na, nang siya ay 100 taong gulang, pati ang walang buhay na sinapupunan ni Sara.
[4:20] At hindi siya nanlaban sa pag-aalinlangan tungkol sa pangako ng Diyos, sa halip ay lumakas siya sa pananampalataya habang nagbibigay ng karangalan sa Diyos;
[4:21] at lubos na nagtiwala na kaya Niya ring gawin ang ipinangako Niya.
[4:22] Kaya rin naman ay itinuos ito sa kanya tungo sa katuwiran.
[4:23] Pero hindi ito naisulat na, "naituos ito sa kanya," dahil lamang sa kanya;
[4:24] sa halip ay dahil rin sa atin, kung saan ito nakahandang ituos, sa mga nananalig sa Kanya na nagpabangon sa ating Panginoong Jesus mula sa mga patay.
[4:25] Siya ay ipinadampot dahil sa mga pagkakamali natin at ibinangon Siya mula sa patay para sa pagiging matuwid natin.
[5:1] Kaya't matapos na mapawalang-sala mula sa pananalig, mayroon tayong kapayapaan sa harap ng Diyos sa pamamagitan ng ating Panginoong Jesu Kristo.
[5:2] Dahil rin sa Kanya ay mayroon tayong kakayanang maranasan, batay sa pananampalataya, ang kagandahang-loob na ito kung saan tayo nakatayo, at ipinagmamalaki natin ang pag-asa ng kaluwalhatian ng Diyos.
[5:3] At hindi lamang ito, kundi ay nagdiriwang rin kami sa gitna ng mga paghihirap, yamang nalalaman natin na ang mga paghihirap ay kumikilos para sa pagkakaroon ng katiyagaan;
[5:4] At ang katiyagaan, subok na pagkatao; at ang subok na pagkatao, pag-asa:
[5:5] At ang pag-asa ay hindi magdadala ng kahihiyan dahil ang pag-ibig ng Diyos ay ibinuhos sa loob ng mga puso natin sa pamamagitan ng Banal na Espiritu na ibinigay sa atin.
[5:6] Dahil noong tayo ay mahihina pa, sa takdang panahon, namatay si Kristo alang-alang sa mga masasama.
[5:7] Dahil bibihira ang isang tao na handang mamatay alang-alang sa isang matuwid. Pero alang-alang sa isang mabuting tao ay baka pa may handang mamatay.
[5:8] Pero pinatunayan sa atin ng Diyos ang Kanyang pag-ibig, nang tayo ay mga makasalanan pa, si Kristo ay namatay alang-alang sa atin.
[5:9] Kaya't lalung-lalo pa, ngayon na napawalang-sala na dahil sa dugo Niya, na maliligtas tayo sa pamamagitan Niya mula sa pagbubuhos ng galit.
[5:10] Dahil kung mga kaaway tayo noon ay naging kaibigan na tayo ng Diyos sa pamamagitan ng kamatayan ng Kanyang Anak, lalung lalo pa ngayong magkaibigan na, na maliligtas tayo sa pamamagitan ng Buhay Niya.
[5:11] At di lamang ito, kundi nagdiriwang rin tayo sa Diyos sa pamamagitan ng ating Panginoong Jesu Kristo, na dahil sa Kanya ay tinanggap natin ngayon itong magandang kaugnayan.
[5:12] Kaya naman, kung papaanong sa pamamagitan ng isang tao ay nakapasok ang kasalanan sa mundo, at sa pamamagitan ng kasalanan, ang Kamatayan; sa ganitong paraan rin dumating ang Kamatayan sa lahat ng tao, dahil ang lahat ay nagkasala.
[5:13] Dahil hangga't may Batas, nasa mundo ang kasalanan. Pero ang kasalanan ay hindi matutukoy kapag walang Batas.
[5:14] Sa kabila nito, naghari ang Kamatayan mula kay Adan hanggang kay Moises, pati sa kanila na hindi nagkasala kamukha ng paglabag ni Adan na isang simbolo ng bagay na darating.
[5:15] Pero sa ganitong paraan rin ay di maikukumpara ang pagkakasala sa biyayang binigay. Dahil kung sa pagkakasala ng isa ay marami ang namatay, lalong higit ang kagandahang-loob ng Diyos at ang biyaya na nasa kagandahang-loob na nag-umapaw papunta sa marami dahil sa iisang tao, si Jesu Kristo.
[5:16] At ang biyaya ay hindi tulad ang paraan sa isa na nagkasala. Ang sentensya kasi ng isa ay talagang nagdulot ng kaparusahan, pero ang kagandahang-loob na ibinigay, sa kabila ng maraming kasalanan, ay nagdulot ng katuwiran.
[5:17] Dahil kung mula sa kasalanan ng isa ay naghari ang Kamatayan sa pamamagitan nitong isa, lalung lalo na ang mga tumatanggap ng nag-uumapaw na kagandahang-loob at ng bigay na katuwiran na maghahari sa Buhay sa pamamagitan ng nag-iisang Jesu Kristo.
[5:18] Kaya naman, kung paano ang pagkakasala ng isa ay nagdulot ng kaparusahan sa lahat ng tao, gayun rin naman dahil sa katuwiran ng isa ay dumating sa lahat ng tao ang kagandahang-loob na nagresulta sa katuwiran ng Buhay.
[5:19] Dahil kung papaanong sa pamamagitan ng pagsuway ng isang tao ang marami ay naging mga makasalanan, gayun rin naman sa pamamagitan ng pagsunod ng isa marami ang magiging matuwid.
[5:20] Bukod pa rito, ang Batas ay ipinasok para dumami ang paglabag. Pero kung saan dumami ang kasalanan, doon naman nag-umapaw ang kagandahang-loob,
[5:21] para kung paano naghari ang kasalanan sa pamamagitan ng Kamatayan, gayun rin naman ang kagandahang-loob ay naghari sa pamamagitan ng katuwiran na nagresulta sa Buhay na walang hanggan sa pamamagitan ni Jesu Kristo na ating Panginoon.
[6:1] Ano ngayon ang sasabihin natin? Magpapatuloy pa ba tayo sa kasalanan para ang kagandahang-loob ay mag-umapaw?
[6:2] Imposible! Paano tayo, na namatay na sa kasalanan, ay mamumuhay pa dito?
[6:3] O hindi niyo ba alam na lahat tayo na inilublob kay Kristo Jesus ay inilublob patungo sa kamatayan Niya?
[6:4] Samakatuwid, tayo ay inilibing na kasama Niya sa pamamagitan ng paglulublob sa tubig na nagresulta sa kamatayan, para kung paano nagbangon si Kristo mula sa mga patay sa pamamagitan ng kaluwalhatian ng Ama, sa ganito ring paraan ay makalakad tayo ng may bagong Buhay.
[6:5] Dahil kung nagawa tayong itanim na magkasama kamukha ng kamatayan Niya, gayun din ang mangyayari sa atin sa pagbangon ng mga patay.
[6:6] Ito ang alam natin, na ang luma nating pagkatao ay kasama nang napako sa krus, para ang katawan ng kasalanan ay mawalan ng kapangyarihan, nang hindi na tayo maging alipin pa ng kasalanan.
[6:7] Dahil siya na namatay na ay pinalaya na mula sa kasalanan.
[6:8] Kung ngayon ay namatay na tayo kasama ni Kristo, naniniwala tayong mabubuhay rin tayong kasama Niya.
[6:9] Nalalaman natin na nang si Kristo ay ibinangon mula sa mga patay, hindi na Siya maaaring mamatay; ang kamatayan ay wala nang kapangyarihan laban sa Kanya.
[6:10] Dahil nang mamatay Siya, namatay Siya ng isang beses sa kasalanan. Pero dahil Siya ay nabubuhay, nabubuhay Siya sa Diyos.
[6:11] Sa ganitong paraan rin ay ituring niyo ang inyong mga sarili na talagang patay na sa kasalanan, pero nabubuhay sa Diyos sa pamamagitan ni Kristo Jesus na ating Panginoon.
[6:12] Kaya naman, huwag niyo nang paghariin ang kasalanan sa loob ng katawan niyong mortal para pa sundin ito ayon sa mga pagnanasa nito,
[6:13] ni ihandog ang mga bahagi ng inyong katawan bilang mga instrumento ng kasamaan para sa kasalanan, sa halip ay ihandog niyo ang mga sarili niyo sa Diyos, bilang mga nabubuhay galing sa kamatayan, at ang mga bahagi ng inyong katawan bilang mga instrumento ng katuwiran para sa Diyos.
[6:14] Dahil ang kasalanan ay hindi niyo na magiging panginoon, dahil wala na kayo sa ilalim ng Batas kundi ay nasa ilalim na ng kagandahang-loob.
[6:15] Ano ngayon? Magkakasala pa ba tayo dahil wala na tayo sa ilalim ng Batas kundi ay nasa ilalim na ng kagandahang-loob? Imposible!
[6:16] Hindi niyo ba alam na mga alipin kayo sa kung saan niyo sinusuko ang mga sarili niyo para sumunod? Mga alipin kayo ng bagay na pinakikinggan niyo; ng kasalanan man na nagreresulta sa Kamatayan, o ng pagsunod na nagreresulta sa katuwiran.
[6:17] Pero salamat sa Diyos na kahit pa kayo ay dating mga alipin ng kasalanan ay sumunod na kayo mula sa puso ayon sa halimbawa ng katuruan na hinatid sa inyo.
[6:18] At nang mapalaya na mula sa kasalanan, kayo ay naging mga alipin na ng katuwiran.
[6:19] Nagsasalita ako ayon sa paraan ng tao dahil sa kahinaan ng laman niyo. Dahil kung paano niyo inalay ang mga bahagi ng katawan niyo na maging alipin ng karumihan at ng kawalang respeto sa Batas na nagresulta sa kasamaan; gayundin ngayon ay ihandog niyo ang mga bahagi ng inyong katawan bilang alipin ng katuwiran na nagreresulta sa kabanalan.
[6:20] Dahil nang kayo ay alipin pa ng kasalanan, kayo ay walang kaugnayan sa katuwiran.
[6:21] Anung bunga naman ang mayroon kayo noon mula sa mga bagay na ngayon ay ikinahihiya niyo na, dahil ang kahahantungan ng mga bagay na iyon ay Kamatayan.
[6:22] Pero ngayong napalaya na mula sa kasalanan at naging mga alipin na ng Diyos, ang bunga na mayroon kayo ay nagreresulta sa kabanalan at ang hantungan ay Buhay na walang hanggan.
[6:23] Dahil ang sweldo ng kasalanan ay Kamatayan; pero ang biyayang bigay ng Diyos ay Buhay na walang hanggan sa pamamagitan ni Kristo Jesus na ating Panginoon.
[7:1] O hindi niyo ba alam, mga kapatid, (dahil nagsasalita ako sa mga may alam sa Batas) na ang Batas ay namumuno sa tao sa buong panahon na siya ay nabubuhay?
[7:2] Dahil ang babaing ikinasal ay nakatali sa batas hangga't nabubuhay ang asawang lalake; pero kung mamatay na ang asawang lalake, malaya na siya mula sa batas ng asawang lalake.
[7:3] Kaya naman, hangga't nabubuhay ang asawang lalake siya ay maituturing na nakikiapid kung siya ay mapasakamay ng ibang lalake. Pero kung mamatay na ang asawang lalake, siya ay malaya na mula sa Batas, hindi na siya maituturing na nakikiapid kahit pa mapasakamay siya ng ibang lalake.
[7:4] Kaya naman mga kapatid ko, kayo rin ay namatay na sa Batas sa pamamagitan ng katawan ni Kristo para mapasakamay kayo ng iba, sa Kanya na nagbangon mula sa mga patay para tayo ay mamunga para sa Diyos.
[7:5] Dahil noong tayo ay namumuhay pa sa laman, ang mga masasamang pagnanasa ng kasalanan sa pamamagitan ng Batas ay kumikilos sa loob ng mga bahagi ng ating katawan para magbunga ng Kamatayan.
[7:6] Pero ngayon ay pinalaya na tayo at namatay na mula sa Batas kung saan tayo ay napasakamay, nang sa gayun ay makapaglingkod na tayo ayon sa makabagong paraan ng espiritu, at hindi na ayon sa lumang paraan ng Kasulatan.
[7:7] Ano ngayon ang masasabi natin? Ang Batas ba ay kasalanan? Imposible! Subalit hindi ko nalaman ang kasalanan kundi dahil sa Batas: at dahil hindi ko sana nalaman ang pagnanasa kundi sinabi ng Batas, "Huwag kang magkaroon ng pagnanasa..."
[7:8] Pero ginamit ng kasalanan itong pagkakataon para sa pamamagitan ng kautusan ay gumawa sa kalooban ko ng lahat ng uri ng pagnanasa; dahil patay ang kasalanan kapag walang Batas.
[7:9] Pero sa isang pagkakataon, ako ay nabubuhay na hiwalay Batas: pero pagdating ng kautusan, muling nabuhay ang kasalanan, at namatay ako.
[7:10] At natuklasan ko ang kautusan, na dapat sana ay humahantong sa Buhay, ay nagresulta ngayon sa Kamatayan.
[7:11] Dahil ginamit ng kasalanan itong pagkakataon para sa pamamagitan ng kautusan ay dayain niya ako, at dahil dito ay mapatay niya ako.
[7:12] Kaya naman, ang Batas ay talagang banal, at ang Kautusan ay banal, at matuwid, at mabuti.
[7:13] Ang mabuti ba ngayon ay naging Kamatayan para sa akin? Imposible! Subalit ang kasalanan para magmukhang kasalanan, ay ginamit ang mabuti para magdulot sa akin ng Kamatayan; para ang kasalanan, sa pamamagitan ng Kautusan, ay maging lubos na makasalanan.
[7:14] Dahil alam natin na ang Batas ay espirituwal: pero ako ay makalaman, ipinagbili sa ilalim ng kasalanan.
[7:15] Dahil hindi ko maintindihan ang ginagawa ko: dahil hindi itong gusto ko ang ginagawa ko; sa halip, ang bagay na ayaw ko, ito ang ginagawa ko.
[7:16] Kaya kung hindi itong gusto ko ang ginagawa ko, sumasang-ayon ako na mabuti ang Batas.
[7:17] Kaya sa puntong ito ay hindi na ako ang gumagawa nito; sa halip, ang kasalanan na nakatira sa loob ko.
[7:18] Dahil alam ko na walang nakatira sa loob ko na mabuti (ibig sabihin ay sa loob ng laman ko); dahil mayroon naman akong hangarin pero ang kakayanang gawin ang tama ay hindi ko matagpuan.
[7:19] Dahil ang mabuti na gusto ko ay hindi ko ginagawa: pero ang kasamaan na hindi ko gusto, ito ang ginagawa ko.
[7:20] Pero kung ang ayaw ko ang siya kong ginagawa, hindi na ako ang gumagawa nito, sa halip ang kasalanan na nakatira sa loob ko.
[7:21] Kaya naobserbahan ko ang isang batas na kapag gusto kong gumawa ng mabuti, nandyan na ang masama na nakadikit sa akin.
[7:22] Dahil natutuwa ako sa Batas ng Diyos kung pagbabasihan ang tao na nasa loob.
[7:23] Pero nakikita ko ang isa pang batas sa loob ng mga bahagi ng aking katawan na nakikipaglaban sa batas ng aking kaisipan, at ikinukulong ako nito sa batas ng kasalanan na nasa loob ng mga bahagi ng aking katawan.
[7:24] Ako'y isang kaawa-awang tao! Sino ang magliligtas sa akin mula sa katawan ng Kamatayang ito?
[7:25] Ang Diyos, na aking pinasasalamatan, sa pamamagitan ni Jesu Kristo na ating Panginoon! Kaya naman, ako mismo ay talagang naglilingkod sa batas ng Diyos gamit ang isip; pero gamit ang laman, sa batas ng kasalanan.
[8:1] Kaya naman, ngayon, ay wala nang sentensya ng kaparusahan ang mga na kay Kristo Jesus na hindi na lumalakad ayon sa laman, kundi ayon sa Espiritu.
[8:2] Dahil ang batas ng Espiritu ng Buhay na na kay Kristo Jesus ay pinalaya na ako mula sa Batas ng kasalanan at ng Kamatayan.
[8:3] Dahil hindi ito kayang gawin ng Batas, sapagkat ito ay mahina sa pamamagitan ng laman. Ang Diyos sa pagpapadala ng Kanyang sariling anak ayon sa wangis ng makasalanang laman, at bilang handog sa kasalanan ay hinatulang maparusahan ang kasalanan sa loob ng laman:
[8:4] para ang katuwiran ng Batas ay matupad sa atin na hindi na lumalakad ayon sa laman, kundi ayon sa Espiritu.
[8:5] Dahil ang mga lumalakad ayon sa laman ay nakatuon ang atensyon sa mga bagay na para sa laman; pero ang mga lumalakad ayon sa Espiritu, sa mga bagay na para sa espirtu.
[8:6] Dahil ang kaisipan ng laman ay Kamatayan; pero ang kaisipan ng Espiritu ay Buhay at kapayapaan.
[8:7] Dahil ang kaisipan ng laman ay labanan ang Diyos: dahil hindi ito nagpapasakop sa batas ng Diyos, ni hindi rin nito magagawa.
[8:8] Kaya ang mga nasa laman ay hindi kayang magbigay lugod sa Diyos.
[8:9] Pero kayo ay wala sa laman, kundi ay nasa Espiritu, kung tunay na ang Espiritu ng Diyos ay nakatira sa kalooban niyo. Pero kung sinuman ay hindi taglay ang Espiritu ni Kristo, siya ay hindi sa Kanya.
[8:10] Pero kung si Kristo ay nasa loob niyo, bagaman ang katawan ay patay dahil sa kasalanan, buháy naman ang espiritu dahil sa katuwiran.
[8:11] At kung ang Espiritu na nagpabangon kay Jesus mula sa mga patay ay nakatira sa kalooban niyo, ang nagpabangon kay Kristo mula sa mga patay ang Siya ring bubuhay sa mga mortal na katawan niyo sa pamamagitan ng Kanyang Espiritu na nakatira sa kalooban niyo.
[8:12] Kaya naman mga kapatid, wala tayong obligasyon sa laman, para mamuhay ayon sa laman.
[8:13] Dahil kung namumuhay kayo ayon sa laman, kayo ay nakatakda nang mamatay: pero kung sa pamumuhay ayon sa espiritu ay pinapatay niyo ang mga gawain ng laman, kayo ay mabubuhay.
[8:14] Dahil lahat sila na ginagabayan ng Espiritu ng Diyos ay mga anak ng Diyos.
[8:15] Dahil hindi niyo tinanggap ang espiritu ng pagiging alipin para muling matakot, kundi ay tinanggap niyo ang Espiritu ng pagiging anak at sa pamamagitan Niya ay umiiyak tayo ng, "Tatay, Ama!"
[8:16] Ito ang Espiritu na katulong ng ating espiritung nagbibigay testimonya na tayo ay mga anak ng Diyos.
[8:17] At kung mga anak, ay mga tagapagmana rin; totoong mga tagapagmana ng Diyos, at kasamang tagapagmana ni Kristo; kung totoong tayo ay magkasamang naghihirap, para magkasama rin tayong maparangalan.
[8:18] Dahil ito ang tingin ko sa mga kahirapan sa kasalukuyang panahon, na hindi ito ganung kahalaga kumpara sa karangalan na nakahandang ipahayag sa atin.
[8:19] Dahil ang pinakaaabangan ng nilikha ay ang pinakahihintay na kapahayagan ng mga anak ng Diyos.
[8:20] Dahil ang nilikha ay napasailalim sa kawalang-kabuluhan, hindi dahil sa kagustuhan nito, kundi dahil sa naglagay dito, ayon sa pag-asa
[8:21] na ito rin mismong nilikha ay palalayain mula sa pagkaalipin sa kabulukan patungo sa maluwalhating kalayaan ng mga anak ng Diyos.
[8:22] Dahil alam natin na lahat ng nilikha ay sama-samang umaatungal at nagdurusa hanggang sa ngayon.
[8:23] Di lamang sila kundi pati rin tayo na taglay ang Unang Ani ng Espiritu. Tayo rin mismo sa mga sarili natin ay umaatungal sa paghihintay na tayo ay kupkupin Niya--ito ang katubusan ng mga katawan natin.
[8:24] Dahil sa pag-asang ito tayo ay naligtas, pero ang pag-asang nakikita na ay hindi na pag-asa: dahil bakit pa ang isa ay aasa sa bagay na nakikita na niya?
[8:25] Pero kung hindi natin nakikita ang inaasahan natin, tayo ay maghihintay ng may katiyagaan.
[8:26] At sa ganitong paraan rin ang Espiritu ay kasamang tumutulong sa mga kahinaan natin, dahil hindi natin alam ang dapat nating ipanalangin ayon sa pangangailangan ng situwasyon: subalit ang Espiritu mismo ang namamagitan para sa atin sa pamamagitan ng mga pagdaing na hindi maipaliwanag.
[8:27] At Siya na humahatol sa mga puso ay nalalaman kung ano ang kaisipan ng Espiritu, dahil Siya ay namamagitan para sa mga banal alinsunod sa Diyos.
[8:28] Pero alam natin na para sa mga nagmamahal sa Diyos, ang lahat ng bagay ay sama-samang kumikilos para sa kabutihan - alinsunod sa Kanyang magandang layunin para sa mga tinawag.
[8:29] Dahil ang mga kinilala niya sa simula pa lang, ay itinalaga rin Niya noon pa man na matulad sa larawan ng Anak Niya, para Siya ang maging panganay sa maraming magkakapatid.
[8:30] Sa kabilang banda, silang mga itinalaga Niya ay tinawag rin Niya, at silang mga tinawag Niya ay pinawalang-sala rin Niya: at silang mga pinawalang-sala Niya ay pinarangalan rin Niya.
[8:31] Ano ngayon ang masasabi natin sa mga bagay na ito? Kung ang Diyos ay panig sa atin, sino ang lalaban sa atin?
[8:32] Yamang nakikita natin na hindi Niya ipinagkait ang sariling Anak, kundi ay isinuko Siya alang-alang sa ating lahat, bakit naman Niya hindi magagawang ipagkaloob sa atin ang lahat ng bagay kasama Niya?
[8:33] Sino ang mag-aakusa laban sa mga pinili ng Diyos? Diyos na ang nagpapawalang-sala.
[8:34] Sino ang magbibigay ng hatol? Si Kristo na ang namatay, at isa pang punto rin, ang nagbangon, na Siya ring nasa kanang kamay ng Diyos, na Siya ring namamagitan para sa atin.
[8:35] Sino ang makapaghihiwalay sa atin mula sa pag-ibig ni Kristo? Mga problema ba, o matitinding kahirapan, o pag-uusig, o taggutom, o kawalan ng damit, o panganib, o kamatayan?
[8:36] Ayon sa nakasulat na, "Alang-alang sa iyo ay buong araw kaming pinapatay; kami ay itinuring gaya ng mga tupa sa katayan."
[8:37] Pero sa kabila ng lahat ng mga ito, tayo ay higit pa sa mananagumpay sa pamamagitan Niya na nagmahal sa atin.
[8:38] Dahil kumbinsido ako na hindi ang kamatayan, ni ang buhay, ni ang mga anghel, ni ang mga matataas na pinuno, ni ang mga kapangyarihan, ni ang mga bagay sa kasalukuyan, ni ang mga bagay sa hinaharap,
[8:39] ni ang mataas, ni ang malalim, ni anupa mang nilikha ang may kakayanan na ilayo tayo mula sa pag-ibig ng Diyos na na kay Kristo Jesus na ating Panginoon.
[9:1] Nagsasabi ako ng totoo sa pamamagitan ni Kristo. Hindi ako nagsisinungaling. Nagpapatotoo sa akin ang konsensya ko sa pamamagitan ng Banal na Espiritu
[9:2] na ako ay may matinding lungkot at walang tigil na kirot sa puso ko.
[9:3] Dahil hinihiling ko para sa sarili ko na isumpa na lang palayo kay Kristo alang-alang sa mga kapatid ko, ang mga kababayan ko ayon sa laman.
[9:4] Sila ay ang mga Israelita kung saan nanggaling ang pagiging anak ng Diyos, at ang kaluwalhatian, at ang mga kasunduan, at ang Batas, at ang paglilingkod, at ang mga pangako.
[9:5] Kung saan nanggaling ang mga ama, at kung saan nanggaling ang Kristo sang-ayon sa laman na Siyang pinakamataas sa lahat, Diyos na kapuri-puri magpakailanman. Amen.
[9:6] Pero hindi dahil sa nabigo ang Salita ng Diyos. Hindi kasi silang lahat na galing kay Israel ay Israel.
[9:7] Hindi rin dahil sila ay binhi ni Abraham, silang lahat ay mga anak: sa halip ay, "kay Isaac tatawagin ang iyong binhi."
[9:8] Ibig sabihin, silang mga anak sa laman ay hindi mga anak ng Diyos; kundi ang mga anak ng Pangako ang siyang maituturing na binhi.
[9:9] Dahil ito ang salita na ipinangako, "Sa ganitong panahon ay darating ako at magkakaroon si Sara ng lalaking anak."
[9:10] At di lamang ito, kundi si Rebecca rin ay nagdalang-tao mula sa iisa, kay Isaac na ama natin.
[9:11] (Dahil hindi pa man naisilang ni nakagawa ng anumang bagay na mabuti o masama ang mga anak, para ang magandang layunin ng Diyos ayon sa eleksyon ay manatiling hindi batay sa pagtatrabaho, kundi batay sa Kanya na tumatawag.)
[9:12] Sinabi sa kanya na, "Ang mas matanda ay maglilingkod sa mas bata."
[9:13] Ayon sa nakasulat, "Si Jacob ay minahal Ko, pero si Esau ay kinamuhian Ko."
[9:14] Ano ngayon ang masasabi natin? May kawalang-katarungan ba sa Diyos? Imposible!
[9:15] Dahil sinabi Niya kay Moises, "Kaaawaan Ko ang sinumang kinaaawaan Ko, at mahahabag Ako sa sinumang kinahahabagan Ko."
[9:16] Kaya naman, hindi batay sa kanya na may gusto ni sa kanya na naghahabol, kundi sa Diyos na nahahabag.
[9:17] Dahil sinasabi ng Biblia kay Paraon, "Dahil rin sa bagay na ito ay pinalaki kita, para maipakita Ko sa pamamagitan mo ang kapangyarihan Ko, at para makilala ang pangalan Ko sa buong daigdig."
[9:18] Kaya naman nagpapakita Siya ng awa sa gusto Niya, at sa kanila na gusto Niyang patigasin ang puso, pinatitigas Niya ang puso.
[9:19] Ngayon naman ay sasabihin mo sa akin, "Bakit pa Siya naghahanap ng mali? Sino naman ang nakatanggi sa kagustuhan Niya?"
[9:20] Sa kabilang banda, sino ka bang sumasagot laban sa Diyos? Ikaw na tao? Hindi dapat magsalita ang ginawa sa gumawa ng, "Bakit mo ako ginawang ganito?"
[9:21] O wala bang karapatan ang gumagawa ng palayok sa luwad na mula sa iisang masa ay gumawa ng isang sisidlan para sa marangal na gamit at isa naman para sa nakakahiya?
[9:22] Pero paano kung sa kagustuhan ng Diyos na ipakita ang galit Niya at ipakilala ang kapangyarihan Niya, ay binuhat Niya ng may masaganang pagtitiyaga ang mga sisidlan ng galit na nararapat para sa pagkawasak:
[9:23] at para maipakilala Niya ang kayamanan ng kaluwalhatian Niya sa mga sisidlan ng awa na inihanda Niya para sa kaluwalhatian,
[9:24] maging sa atin na tinawag Niya hindi lamang mula sa mga Judio kundi mula rin sa ibang mga bansa.
[9:25] Tulad rin sa sinabi Niya sa pamamagitan ni Hosea, "Tatawagin Ko na Aking bayan, ang hindi Ko bayan; at minamahal, siya na hindi minahal.
[9:26] At mangyayari na sa lugar kung saan sinabi sa kanila, "Kayo ay hindi Ko bayan; doon ay tatawagin silang mga anak ng Diyos na buháy."
[9:27] Si Esias rin ay umiiyak patungkol sa Israel, "Kahit pa ang bilang ng mga anak ni Israel ay tulad sa buhangin ng dagat, tira lang ang maliligtas."
[9:28] Dahil ang salita ay tinatapos Niya, at pinaigsi ito ng may katuwiran: dahil pinaigsi ang salitang gagawin ng Panginoon sa ibabaw ng daigdig.
[9:29] At sinabi Niya ayon kay Esias, "Maliban sa ang Panginoon ng mga Hukbo ay nag-iwan sa atin ng binhi, ay naging tulad na sana tayo ng Sodoma, at ginawa na sana tayong kaparehas sa Gomorra."
[9:30] Ano ngayon ang sasabihin natin? Na ang mga dayuhang bansa na hindi naghahabol sa katuwiran ay nakamit ang katuwiran, pero ito ay ang katuwiran na mula sa pananalig.
[9:31] Samantala, ang Israel na humahabol sa Batas ng katuwiran ay hindi pa rin nakaabot sa katuwiran ng Batas.
[9:32] Ano ang dahilan? Dahil hindi nila ito ibinase sa pananalig, kundi ay ibinase sa mga pinagagawa ng Batas. Natisod kasi sila sa Batong nakakatisod.
[9:33] Ayon sa nakasulat, "Tignan mo! Naglalagay Ako sa gitna ng Sion ng isang munting batong nakakatisod, at isang malaking batong nakabubuwal. At bawat isang nananalig sa Kanya ay hindi mapapahiya."
[10:1] Mga kapatid, ang talagang hangarin ng aking puso at ang panalangin ko sa harap ng Diyos para sa Israel ay humantong sila sa kaligtasan.
[10:2] Dahil testigo ako sa kanila na may sigasig sila para sa Diyos, subalit hindi ito nakabatay sa tamang kaalaman.
[10:3] Hindi kasi nila alam ang katuwiran ng Diyos, at sa paghahangad na magtatag ng sarili nilang katuwiran, hindi sila nagpasakop sa katuwiran ng Diyos.
[10:4] Si Kristo kasi ang hangganan ng Batas na nagreresulta sa katuwiran ng bawat isang nananalig.
[10:5] Ipinaliwanag kasi ni Moises ang patungkol sa katuwiran na galing sa Batas, na ang taong magsagawa ng mga ito ay mabubuhay sa pamamagitan ng mga ito.
[10:6] Pero ang katuwiran na galing sa pananalig ay ganito ang sinasabi, "Huwag mong sabihin sa loob ng puso mo, sino ang aakyat papunta sa langit?" (Ibig sabihin ay para pababain si Kristo.)
[10:7] O kaya, "Sino ang bababa papunta sa kaila-ilaliman?" (Ibig sabihin ay para pabalikin si Kristo sa gitna ng mga patay.)
[10:8] Pero ano ba ang sinasabi nito? "Ang Salita ay malapit sa iyo, nasa bibig mo, at nasa puso mo:" ibig sabihin ay ang Salita ng pananalig na aming inaanunsyo.
[10:9] Dahil kung hayagan kang sumang-ayon sa Panginoong Jesus gamit ang iyong bibig at nanalig ka sa loob ng puso mo na ibinangon Siya ng Diyos mula sa mga patay, maliligtas ka.
[10:10] Dahil ang tao ay nananalig gamit ang puso na nagreresulta sa katuwiran, at hayagan siyang sumasang-ayon gamit ang bibig na nagreresulta sa kaligtasan.
[10:11] Sinasabi kasi sa Biblia, "Bawat isang nananalig sa Kanya ay hindi mapapahiya."
[10:12] Dahil walang pagkakaiba ang Judio pati rin ang Griyego; dahil ang iisang Panginoon ng lahat ay masagana tungo sa lahat ng tumatawag sa Kanya.
[10:13] Dahil bawat isang tumawag sa pangalan ng Panginoon ay maliligtas.
[10:14] Paano ngayon sila tatawag sa Kanya na hindi pa nila pinaniwalaan? Paano naman sila maniniwala sa Kanya na hindi pa nila narinig? Paano naman nila maririnig kung walang nag-aanunsyo?
[10:15] Paano naman sila mag-aanunsyo maliban sa ipadala sila? Tulad sa nakasulat, "Tunay na kaakit-akit ang mga paa ng mga nagpoproklama ng Masayang Balita ng kapayapaan, ng mga nag-aanunsyo sa mga mabubuting bagay!"
[10:16] Pero hindi lahat sila ay sumunod sa Masayang Balita. Sinabi kasi ni Esaias, "Panginoon, sino po ang naniwala sa aming balita?"
[10:17] Kaya ang pananalig ay galing sa pakikinig ng balita, pero ito ang balita na napapakinggan sa pamamagitan ng Salita ng Diyos.
[10:18] Pero ang masasabi ko, hindi ba nila kailanman narinig? Hindi! Sa halip, ang boses nila ay naglakbay sa lahat ng dako ng daigdig, at ang mga salita nila papunta sa dulo ng mundo.
[10:19] Pero ang masasabi ko, hindi ba kailanman nalaman ng Israel? Una ay sinabi ni Moises, "Pagseselosin Ko kayo sa pamamagitan nila na hindi maituturing na bansa, sa pamamagitan ng isang bansang walang pang-unawa ay gagalitin Ko kayo."
[10:20] Si Esaias rin ay mapangahas at nagsabi siya, "Natagpuan Ako ng mga hindi naghahanap sa Akin; nakilala Ako ng mga hindi nagtatanong patungkol sa Akin."
[10:21] Patungkol naman sa Israel ay sinasabi niya, "Buong araw na nakaunat ang mga kamay Ko papunta sa pasaway at rebeldeng bayan."
[11:1] Ngayon ay sinasabi ko, hindi ba itinaboy na ng Diyos ang bayan Niya? Imposible! Dahil ako rin ay isang Israelita, mula sa binhi ni Abraham, sa tribo ni Benjamin.
[11:2] Hindi itinakwil ng Diyos ang bayan Niya na kilala na niya sa simula pa. Hindi niyo ba alam ang sinasabi ni Elias sa loob ng Biblia, kung paano siya nakikiusap sa Diyos laban sa Israel na nagsabing,
[11:3] "Panginoon, pinatay na po nila ang mga propeta Niyo, at winasak nila ang mga altar Niyo. At ako na lamang po ang naiwan, at inuusig na nila ang kaluluwa ko."
[11:4] Subalit ano ba ang sinabing kasagutan ng Diyos sa kanya? "Nag-iwan ako para sa sarili Ko ng pitong libong kalalakihan na hindi tumiklop ang tuhod kay Baal."
[11:5] Kaya rin naman sa kasalukuyang panahon ay mayroong itinira alinsunod sa eleksyon batay sa kagandahang-loob.
[11:6] At kung batay sa kagandahang-loob ay hindi na ito batay sa pagtatrabaho, kung hindi ang kagandahang-loob ay hindi na maituturing na kagandahang-loob. Pero kung ito ay nakabatay sa pagtatrabaho, hindi na ito kagandahang-loob: kung hindi ang pagtatrabaho ay hindi na maituturing na pagtatrabaho.
[11:7] Ano na ngayon? Hindi nakamit ng Israel ang bagay na hinahabol nito; pero nakamit ito ng eleksyon, at ang mga naiwan ay naging mga bulag.
[11:8] Alinsunod sa nakasulat, "Binigyan sila ng Diyos ng espiritu ng kamangmangan, mga mata na hindi makakita, at mga taynga na hindi makarinig hanggang sa araw na ito."
[11:9] At sinasabi ni David, "Maging isang patibong nawa ang kanilang lamesa, at maging isang bitag, at maging katitisuran, at maging isang kabayaran para sa kanilang mga gawa.
[11:10] Magdilim nawa ang mga mata nila para hindi na makakita at ang likod nila ay tuloy-tuloy nang makuba."
[11:11] Sinasabi ko naman, hindi ba sila natisod para tuluyan nang mapahamak? Imposible! Subalit dahil sa kanilang pagkakadapa ang kaligtasan ay dumating sa ibang mga bansa para udyukan silang magbago.
[11:12] Pero kung ang pagkakadapa nila ay kayamanan para sa mundo, at ang pagbagsak nila ay kayamanan ng mga taga ibang bansa; lalu nang mas matinidi ang mangyayari sa kasaganahan nila!
[11:13] Dahil sa inyong mga Hentil ako nagsasalita, ikinararangal ko ang aking ministeryo yamang ako ay isang tunay na mensahero sa mga Hentil.
[11:14] At kung maaari ay maudyukan ko sa pagbabago ang mga kababayan ko sa laman, at maligtas ang ilan sa kanila.
[11:15] Dahil kung ang pagkalaglag nila ay nagresulta sa pagbabalik-loob ng mundo, ano pa kaya ang pagtanggap nila kundi búhay mula sa kamatayan.
[11:16] Pero kung ang unang bunga ay banal, gayun din ang kabuuan: at kung ang ugat ay banal pati rin ang mga sanga.
[11:17] Pero kung ilan sa mga sanga ay naputol, at ikaw na ligaw na olibo ay dinugsong sa kalagitnaan nila, at naging kabahagi ng ugat at ng sustansya ng puno ng olibo,
[11:18] huwag kang magyabang laban sa mga sanga. Pero kung nagyayabang ka, hindi mo dala ang ugat, sa halip ang ugat ang may dala sa iyo.
[11:19] Sasabihin mo ngayon, "Pinutol ang mga sanga para ako ay maidugsong."
[11:20] Magaling! Naputol sila dahil sa di pananalig. At ikaw ay nakatayo dahil sa pananalig. Huwag kang hambog, sa halip ay matakot ka!
[11:21] Dahil kung hindi naawa ang Diyos sa mga likas na sanga, mag-ingat ka, kundi ay baka hindi ka rin Niya kaawaan.
[11:22] Pansinin mo ngayon ang kabaitan at kabagsikan ng Diyos: kabagsikan para sa ilan na bumagsak, at kabaitan para sa iyo kung ikaw ay mananatili sa Kanyang kabaitan: kung hindi, ikaw rin ay tatagpasin.
[11:23] At sila rin, kung hindi sila magtuloy-tuloy sa di pananalig, sila ay idudugsong; dahil kaya ng Diyos na muli silang idugsong.
[11:24] Dahil kung ikaw, na batay sa pinanggalingan, ay pinutol mula sa puno ng olibo na mula sa kalikasan, at kontra sa kalikasan ay idinugsong sa gitna ng itinanim na puno ng olibo, eh di lalung-lalo na ang mga nanggaling dito na maidudugsong sa sarili nitong puno.
[11:25] Dahil hindi ko hangad, mga kapatid, na wala kayong alam tungkol sa misteryong ito, nang sa ganoon ay hindi kayo magkamali sa sarili niyong karunungan. Dahil nangyari ang pagmamatigas ng Israel (hindi sa lahat) hanggang sa panahon na makapasok ang kabuuan ng ibang mga bansa.
[11:26] At sa ganitong paraan ang buong Israel ay maliligtas: ayon sa nakasulat, "Darating mula sa Zion, ang Tagapagligtas, at aalisin Niya ang kasamaan mula kay Jacob.
[11:27] At ito ang Kasunduan Ko sa kalagitnaan nila, kapag pinatawad Ko na ang mga kasalanan nila."
[11:28] Patungkol naman sa Masayang Balita, sila ay mga kalaban alang-alang sa inyo: pero patungkol sa eleksyon, sila ay minamahal alang-alang sa mga ama.
[11:29] Wala na kasing bawian sa mga bigay at sa pagkatawag ng Diyos.
[11:30] Dahil kung papaanong kayo rin noon ay mga rebelde sa Diyos, pero ngayon ay kinahabagan na sa pamamagitan ng kanilang pagmamatigas:
[11:31] Sa ganito ring paraan, sila ngayon ay di nananalig, para sa pamamagitan ng inyong kahabagan, sila rin ay makaranas ng kahabagan.
[11:32] Dahil ang lahat ay binigyan ng hangganan ng Diyos na nagresulta sa di pananalig, para ang lahat ay kahabagan Niya.
[11:33] Oh, ang lalim ng kayamanan pati ng karunungan, at kaalaman ng Diyos! Tunay na napakahirap maarok ang mga paghatol Niya, at napakahirap unawain ang mga paraan Niya.
[11:34] Dahil sino na ang nakaunawa sa kaisipan ng Panginoon, o sino na ang Kanyang naging tagapayo?
[11:35] O sino ang naunang magbigay sa Kanya, para ito ay masuklian Niya?
[11:36] Dahil mula sa Kanya, at sa pamamagitan Niya, at para sa Kanya ang lahat ng bagay: sa Kanya ang karangalan magpakailanman. Amen.
[12:1] Kaya naman nakikiusap ako sa inyo, mga kapatid, na alang-alang sa habag ng Diyos ay ihandog niyo ang inyong mga katawan bilang isang buháy na alay: banal, katanggap-tanggap sa Diyos na siyang nararapat na paglilingkod niyo.
[12:2] At huwag kayong makigaya sa mundong ito, sa halip ay hayaan niyong mabago kayo sa pamamagitan ng pagpapanariwa ng kaisipan niyo, para mapatunayan niyo kung ano ang mabuti, at nakatutuwa, at kumpletong kalooban ng Diyos.
[12:3] Dahil sa pamamagitan ng kagandahang-loob na ibinigay sa akin ay sinasabi ko sa bawat isa na kasama niyo, na huwag mag-isip ng higit pa sa nararapat na isipin; sa halip ay mag-isip ang bawat isa alinsunod sa nararapat, ayon sa sukat ng pananalig na ipinagkaloob ng Diyos.
[12:4] Dahil kung papaanong tayo ay may iisang katawan na may maraming bahagi, at lahat ng bahagi ay hindi pare-pareho ang gawain,
[12:5] gayundin marami tayo sa iisang katawan kay Kristo, at ang bawat isa ay bahagi ng isa't isa.
[12:6] At nagtataglay ng iba't ibang mga kaloob na gawain ayon sa kagandahang-loob na ibinigay sa atin: kung ito ay pagpapahayag sa kalooban ng Diyos, gawin natin ito ayon sa sukat ng pananalig;
[12:7] kung paglilingkod, gawin ito ayon sa tungkulin: kung siya ay nagtuturo, gawin niya ito ayon sa katuruan;
[12:8] kung siya ay nagpapalakas ng loob sa kapatiran, gawin niya ito ayon sa tinanggap na kalakasan: sa kanya na namamahagi, gawin niya ito ng taos sa puso; sa kanya na namumuno, gawin niya ito ng buong sipag; sa kanya na nagkakawang-gawa, gawin niya ito ng masaya.
[12:9] Ang pag-ibig ay walang halong kaplastikan; nasusuklam sa masama, nakadikit sa mabuti;
[12:10] ang pag-ibig sa kapatiran ay pagmamalasakit sa isa't isa; sa pagbibigay-galang ay pahalagahan niyo ang isa't isa;
[12:11] Hindi tamad sa gawain; mainit sa espiritu; naglilingkod sa Panginoon;
[12:12] nagdiriwang sa pag-asa; nagtitiis sa pagsubok; nagpapatuloy sa pananalangin,
[12:13] nagbabahagi sa mga pangangailangan ng mga banal; magiliw na tumatanggap sa mga bisita.
[12:14] Pagpalain niyo ang mga umuusig sa inyo; pagpalain niyo at huwag niyong sumpain.
[12:15] Samahan niyong magdiwang ang mga nagdiriwang, at samahan niyong magluksa ang mga nagluluksa;
[12:16] nakatuon ang atensyon sa iisang bagay, tungo sa kapakanan ng isa't isa; hindi pinagtutuonan ng pansin ang mga matataas na bagay, sa halip ay nahihikayat sa mga bagay na aba. Huwag kayong maging marunong sa sarili niyong kaisipan;
[12:17] huwag susuklian ng masama ang sinuman kapalit ng kasamaan. Gumawa ng mabuti sa paningin ng lahat ng tao.
[12:18] Kung kaya niyong gawin, mamuhay kayo ng mapayapa sa gitna ng lahat ng tao.
[12:19] Mga minamahal, huwag niyong ipaghiganti ang inyong mga sarili, sa halip ay magbigay kayo ng lugar sa Galit ng Diyos; dahil nakasulat, "Sa Akin ang paghihiganti, Ako ang maghihiganti, sabi ng Panginoon."
[12:20] Ngayon, kung magutom ang kaaway mo, pakainin mo siya. Kung mauhaw siya, bigyan mo siya ng maiinom; dahil sa paggawa nito ay idinadarang mo sa apoy ang kanyang konsensya.
[12:21] Huwag kayong magpadaig sa kasamaan, pero daigin niyo ang kasamaan ng kabutihan.
[13:1] Magpasakop ang bawat kaluluwa sa pamamahala ng mga nakatataas. Wala kasing pamahalaan na hindi nanggaling sa Diyos; at ang mga awtoridad na umiiral ay naitatag sa tulong ng Diyos.
[13:2] Kaya naman ang nagrerebelde sa awtoridad ay lumalaban sa kautusan ng Diyos. At itong mga nanlalaban ay tatanggap ng kaparusahan sa mga sarili nila.
[13:3] Dahil ang mga pinuno ay hindi panakot sa mabubuting gawa kundi sa mga masasama. Pero ayaw mo bang matakot sa awtoridad? Gumawa ka ng mabuti, at tatanggap ka ng papuri mula rito.
[13:4] Dahil siya ay lingkod ng Diyos para sa iyo tungo sa kabutihan, pero matakot ka kung gumagawa ka ng masama, dahil hindi niya taglay ang patalim sa walang kabuluhan. Dahil siya ay lingkod ng Diyos, isang tagapaghiganti para iparanas ang galit ng Diyos sa gumagawa ng masama.
[13:5] Kaya kailangan magpasakop hindi lamang dahil sa kaparusahan, kundi dahil rin sa konsensya.
[13:6] Kaya sa pamamagitan nito ay nagbabayad rin kayo ng buwis: dahil sila ay mga lingkod ng Diyos na nagbibigay atensyon dito sa bagay na ito.
[13:7] Kaya't ibigay niyo para sa lahat ang nararapat: ang amilyar para sa nararapat bigyan ng amilyar; ang buwis para sa nararapat bigyan ng buwis; ang takot para sa nararapat bigyan ng takot; ang paggalang para sa nararapat bigyan ng paggalang.
[13:8] Huwag kayong pabaya sa inyong obligasyon kanino man, kundi magmahalan kayo sa isa't isa. Dahil ang nagmamahal sa kapwa ay tumupad na sa Batas.
[13:9] Dahil ang, "Huwag kang makikiapid; Huwag kang papatay ng tao; Huwag kang magnanakaw; Huwag kang magsisinungaling sa iyong testimonya; Huwag mong pagnasahan ang hindi iyo;" at kung may iba pang kautusan, ito ay pinaigsi sa loob ng sumusunod na salitang ito, "Mamahalin mo ang kapwa mo gaya ng iyong sarili."
[13:10] Ang pag-ibig ay hindi gumagawa ng masama sa kapwa: kaya naman ang pag-ibig ang katuparan ng Batas.
[13:11] Ito pa, yamang alam natin ang panahon, na ngayon ang oras na tayo ay dapat bumangon mula sa pagtulog: dahil ngayon ay mas malapit na ang kaligtasan natin kaysa sa panahon na pinaniwalaan natin.
[13:12] Patapos na ang gabi, at malapit na ang bukangliwayway: kaya itigil na natin ang mga gawain ng kadiliman, at isuot na natin ang sandata ng liwanag.
[13:13] Lumakad tayo ng marangal, kung paano sa araw; hindi sa kalayawan at paglalasing, hindi sa kahalayan, at kawalang-hiyaan, hindi sa awayan, at inggitan;
[13:14] Sa halip ay isuot niyo ang Panginoong Jesu Kristo, at huwag kayong gumawa ng pagkakataon para ibigay ang mga hilig ng laman.
[14:1] Pero tanggapin niyo ang mahina sa pananampalataya nang hindi pinapansin ang pagkakaiba sa mga opinyon.
[14:2] May ilan na naniniwala na makakain ang lahat; pero may isa na may kahinaan na gulay lang ang kinakain.
[14:3] Huwag iwasan ng kumakain ang hindi kumakain; at huwag husgahan ng hindi kumakain ang kumakain: dahil tinanggap siya ng Diyos.
[14:4] `Sino ka ba para pagsabihan ang alipin ng iba? Nakakatayo siya o nadadapa siya sa harap ng kanyang panginoon. At makakatayo siya, dahil kaya ng Diyos na patayuin siya.
[14:5] May isa na pinahahalagahan ang isang araw higit sa ibang araw: at isa naman ay pinahahalagahan ang bawat araw. Dapat na lubos na makumbinsi ang bawat isa sa sarili niyang isipan.
[14:6] Ang nagpapahalaga sa araw, para sa Panginoon siya nagpapahalaga, at ang hindi nagpapahalaga sa araw, para sa Panginoon ay hindi niya ito pinahahalagahan. Ang kumakain ay kumakain para sa Panginoon, dahil sa Diyos siya nagpapasalamat. At ang hindi kumakain, para sa Panginoon siya hindi kumakain. At siya ay nagpapasalamat sa Diyos.
[14:7] Wala kasing isa man sa atin ang nabubuhay para sa kanyang sarili, at walang isa man ang namamatay para sa kanyang sarili.
[14:8] Dahil kung tayo man ay nabubuhay, nabubuhay tayo para sa Panginoon, at kung tayo man ay namamatay, namamatay tayo para sa Panginoon. Kaya kung tayo man ay nabubuhay, at kung tayo ay namamatay, tayo ay sa Panginoon.
[14:9] Dahil para dito ay parehong namatay, at nagbangon, at muling nabuhay si Kristo, para Siya ang parehong maging Panginoon ng mga patay at ng mga nabubuhay.
[14:10] Pero bakit mo hinuhusgahan ang kapatid mo? O kaya, bakit mo iniiwasan ang kapatid mo? Lahat kasi tayo ay tatayo sa hukuman ni Kristo.
[14:11] Dahil nakasulat, "Habang Ako ay nabubuhay, sabi ng Panginoon, bawat tuhod ay luluhod sa Akin, at bawat dila ay magpapahayag sa Diyos."
[14:12] Kaya naman ang bawat isa sa atin ay magbibigay ng talumpati tungkol sa kanyang sarili sa harap ng Diyos.
[14:13] Kaya huwag na tayo manghusga sa isa't isa: sa halip ay ito ang husgahan niyo ng higit sa lahat, na walang makapaglagay ng bagay na ikatitisod, o maging sanhi ng pagkadapa ng isang kapatid.
[14:14] Alam ko at kumbinsido ako sa Panginoong Jesus na walang bagay na marumi sa sarili nito; maliban sa kanya na nag-iisip na may bagay na marumi, iyon ay marumi para sa kanya.
[14:15] Pero kung dahil sa pagkain ay nabibigatan ang kalooban ng kapatid mo, hindi ka na lumalakad ayon sa pag-ibig. Huwag mo siyang ipahamak gamit ang pagkain mo, kung kanino si Kristo ay namatay.
[14:16] Samakatuwid, huwag niyong hayaan na mapagsabihan ng masama ang inyong kabutihan.
[14:17] Dahil ang Kaharian ng Diyos ay hindi pagkain at inumin, sa halip ay katuwiran, at kapayapaan, at kagalakan sa Banal na Espiritu.
[14:18] Dahil ang naglilingkod kay Kristo sa mga bagay na ito ay kalugod-lugod sa Diyos, at katanggap-tanggap sa mga tao.
[14:19] Kaya naman ay sikapin nating abutin ang mga bagay na magdudulot ng kapayapaan, at ang mga bagay na ikatatatag ng bawat isa.
[14:20] Huwag mong sirain ang ginawa ng Diyos alang-alang sa pagkain. Talagang malinis ang lahat ng bagay; pero masama sa taong kumakain na may iniisip na kamalian.
[14:21] Hindi tama na kumain ng laman o uminom ng katas ng ubas o gawin ang anumang bagay kung saan ang kapatid mo ay natitisod, o nadadapa, o mahina pa.
[14:22] Ikaw ba ay may pananampalataya? Panghawakan mo yan sa sarili mo sa harapan ng Diyos. Mapalad ang sinuman na hindi hinuhusgahan ang sarili sa bagay na pinapayagan niya.
[14:23] Pero ang nag-aalinlangan, kung siya ay kumain ay nahatulan na, dahil hindi ito mula sa pananampalataya; at ang lahat ng hindi mula sa pananampalataya ay kasalanan.
[15:1] Pero tayo na malalakas ay obligado na tiisin ang mga kapintasan ng mga mahihina, at hindi bigyan lugod ang ating mga sarili.
[15:2] Dahil bawat isa sa atin ay dapat na magbigay lugod sa kapwa tungo sa kabutihan para sa ikatatatag ng pananampalataya.
[15:3] Si Kristo rin kasi ay hindi binigyang lugod ang sarili, kundi ayon sa nakasulat, "Ang mga kahihiyan ng mga tumutuligsa sa iyo ay napunta sa Akin."
[15:4] Dahil anumang bagay ang naisulat noon ay naisulat para sa ating ikatututo, para sa pamamagitan ng pagtitiyaga, at ng kalakasang dala ng Biblia ay magkaroon tayo ng pag-asa.
[15:5] Ngayon, ang Diyos ng pagtitiyaga at ng kalakasan nawa ay bigyan kayo ng parehong kaisipan tungo sa isa't isa, tulad ng kay Kristo Jesus,
[15:6] para maparangalan niyo ng sama-sama at may iisang bibig ang Diyos at Ama ng ating Panginoong Jesu Kristo.
[15:7] Kaya naman ay tanggapin niyo ang isa't isa tulad rin ni Kristo na tumanggap sa atin na nagresulta sa kaluwalhatian ng Diyos.
[15:8] Ngayon ay sinasabi ko, na si Jesu Kristo ay naging lingkod sa mga tuli alang-alang sa katotohanan ng Diyos para tuparin ang mga pangako sa mga ama.
[15:9] At para ang mga taga ibang bansa ay luwalhatiin ang Diyos dahil sa Kanyang habag, ayon sa nakasulat, "Dahil dito ay magpapahayag ako sa Iyo sa gitna ng mga bansa at sa Iyong pangalan ay aawit ako."
[15:10] At muli siyang nagsabi, "Magdiwang kayong mga bansa kasama ng Kanyang bayan."
[15:11] At muli, "Purihin niyo ang Panginoon, lahat kayong mga taga ibang bayan: at awitan niyo Siya, kayong lahat na mga bansa."
[15:12] At muli, sinasabi ni Esaias, "Lilitaw ang isang ugat ni Jessie, at Siya ay tatayo para maghari sa mga taga ibang bayan; sa Kanya magtitiwala ang mga bansa."
[15:13] Ngayon, ang Diyos ng pag-asa nawa ay punuin kayo ng buong kagalakan, at kapayapaan kasama ng pananalig, para managana kayo sa pag-asa sa pamamagitan ng kapangyarihan ng Banal na Espiritu.
[15:14] At kumbinsido rin ako sa sarili ko, mga kapatid ko, patungkol sa inyo na kayo rin ay napupuno ng kabutihan, habang napupuno ng lahat ng kaalaman, at may kakayahang magpayo sa isa't isa.
[15:15] Pero sumulat ako sa inyo, mga kapatid, ng medyo may katapangan para mapaalalahanan kayo, dahil sa kagandahang-loob na ibinigay sa akin ng Diyos
[15:16] ay naging lingkod ako ni Jesu Kristo para sa mga hentil, naglilingkod para sa Masayang Balita ng Diyos para maging katanggap-tanggap ang paghahandog sa mga hentil na pinagging banal ng Banal na Espiritu.
[15:17] Kaya mayroon akong maipagyayabang kay Kristo Jesus sa mga bagay na patungkol sa Diyos,
[15:18] dahil hindi ako mangangahas na magsalita ng anumang bagay na hindi ginawa ni Kristo sa pamamagitan ko tungo sa pagpapasakop ng mga bansa sa salita at gawa
[15:19] sa pamamagitan ng makapangyarihang mga senyales at mga himala, sa pamamagitan ng kapangyarihan ng Espiritu ng Diyos. Kaya mula sa Jerusalem at paikot hanggang sa Illyricum ay naipahayag ko ng buong-buo ang Masayang Balita ni Kristo.
[15:20] Kaya rin nagsusumikap ako na ipahayag ang Masayang Balita kung saan hindi pa kilala ang pangalan ni Kristo, para naman hindi ako magsimula ng gawain sa ibabaw ng pundasyon ng iba.
[15:21] Kundi ayon sa nakasulat, "Makikita nila na hindi pa nasabihan, at mauunawaan nila na hindi pa nakarinig ang mga bagay patungkol sa Kanya."
[15:22] Kaya rin naman maraming beses akong naantala sa pagpunta sa inyo.
[15:23] Pero ngayong wala nang lugar para sa akin sa gitna ng mga lupaing ito, at may matinding hangarin na pumunta sa inyo sa loob ng maraming taon,
[15:24] Kung sakaling makaalis ako papunta ng Spain ay pupuntahan ko kayo: dahil umaasa akong makita kayo sa aking paglalakbay, at maihatid niyo ako galing dyan kung sa kabilang banda ay matapos na ang aking sadya sa inyo.
[15:25] Pero ngayon ay papunta ako sa Jerusalem, para paglingkuran ang mga banal.
[15:26] Dahil ikinatuwa ng Macedonia at Achaia na magbigay ng ilang donasyon para sa mahihirap na mga banal na nasa Jerusalem.
[15:27] Dahil ginusto nila, at sila naman ay may utang na loob sa mga ito. Kung ang mga ibang bansa kasi ay nakinabang sa kanilang espiritual na biyaya, utang na loob rin nila na paglingkuran ang mga ito sa pamamagitan ng mga materyal na bagay.
[15:28] Kaya pagkatapos nito at matapos maibigay sa kanila ang bungang ito ay dadaan ako sa inyo pagpunta ko sa Spain.
[15:29] At alam ko na kapag pumunta ako sa inyo ay darating ako na puno ng pagpapala ng Masayang Balita ni Kristo.
[15:30] Ngayon ay nakikiusap ako sa inyo, mga kapatid, alang-alang sa ating Panginoong Jesu Kristo, at alang-alang sa pag-ibig ng Espiritu na sama-sama tayong magsumikap sa pananalangin sa harap ng Diyos para sa akin;
[15:31] na ako ay makaligtas mula sa mga di mananampalataya na nasa Judea, at para ang aking serbisyo na ihahatid sa Jerusalem ay maging katanggap-tanggap sa mga banal;
[15:32] na dumating ako sa inyo ng may kagalakan sa pamamagitan ng kalooban ng Diyos, at makaranas ng kaginhawahan sa piling niyo.
[15:33] Ngayon, ang Diyos ng kapayapaan ay sumainyong lahat. Amen.
[16:1] Ngayon ay ipinagkakatiwala ko sa inyo si Phoebe na kapatid natin. Isa siyang lingkod sa konggregasyon na nasa Cenchrea:
[16:2] na inyong tanggapin siya sa Panginoon sa paraang katanggap-tanggap sa mga banal, at paki alalayan niyo siya sa anumang bagay na kakailanganin niya sa inyo: dahil siya rin ay naging isang patron sa nakararami, at sa aking sarili.
[16:3] Pakibati niyo sina Priscilla at Aquila na aking mga kamanggagawa kay Kristo Jesus,
[16:4] (isinangkalang nila ang kanilang mga leeg kapalit ng buhay ko: kung saan ay nagpapasalamat hindi lamang ako kundi pati ang lahat ng mga konggregasyon ng mga hentil,)
[16:5] pati na rin ang konggregasyon sa kanilang bahay. Paki bati niyo si Epaenetus na aking minamahal. Siya ang unang bunga sa Achaia para kay Kristo.
[16:6] Paki bati niyo si Maria na labis na nagpagal para sa amin.
[16:7] Paki bati si Andronicus at Junia, ang aking mga kababayan at mga nakasama ko sa bilangguan, na may mataas na reputasyon sa mga mensahero. Sila rin ay na kay Kristo na bago pa sa akin.
[16:8] Paki bati niyo si Amplias na aking minamahal sa Panginoon.
[16:9] Paki bati niyo si Urbano na kamanggagawa ko kay Kristo, at si Stachys na aking minamahal.
[16:10] Paki bati niyo si Apelles na katanggap-tanggap kay Kristo. Paki bati niyo ang mga kasamahan ni Aristobulus.
[16:11] Paki bati niyo si Herodion na aking kababayan. Paki bati niyo ang mga kasamahan ni Narciso, na kasama ng Panginoon.
[16:12] Paki bati niyo si Tryphena at si Tryphosa na patuloy ang pagpapagal para sa Panginoon. Paki bati niyo ang minamahal na Persis na labis ang pagpapagal sa Panginoon.
[16:13] Paki bati niyo si Rufus na pinili sa Panginoon, at ang kanyang ina at akin.
[16:14] Paki bati niyo sina Asynchritus, Phlegon, Hermas, Patrobas, Hermes, at ang mga kapatirang kasama nila.
[16:15] Paki bati niyo si Philologus, at Julia, si Nereus, at ang kanyang kapatid na babae, at si Olympas, at lahat ng mga banal na kasama nila.
[16:16] Paki bati niyo ang bawat isa ng halik ng kabanalan. Ang mga konggregasyon ni Kristo ay binabati kayo.
[16:17] Ngayon ay nakikiusap ako sa inyo, mga kapatid, na mag-ingat sa mga gumagawa ng dibisyon, at ng mga patibong laban sa katuruan na inyong natutunan, at lumayo kayo sa kanila.
[16:18] Dahil ang mga ito ay hindi naglilingkod sa ating Panginoong Jesu Kristo, kundi sa sarili nilang tiyan; at sa pamamagitan ng magaganda at mapagpalang salita ay nalilinlang nila ang mga puso ng mga walang kaalam-alam.
[16:19] Dahil ang inyong pagsunod ay nakarating sa lahat; kaya naman ako ay nagdiriwang patungkol sa inyo: pero hinihiling ko na kayo ay maging parehong mahusay sa kabutihan, at mangmang patungkol sa kasamaan.
[16:20] Pero sa loob ng maigsing panahon, ang Diyos ng kapayapaan ay dudurugin si Satanas sa ilalim ng inyong mga paa. Ang kagandahang-loob ng ating Panginoong Jesu Kristo ay suma inyo.
[16:21] Binabati kayo nina Timoteo na kamanggagawa ko at ni Lucio, at ni Jason, at ni Sosipater na kababayan ko.
[16:22] Akong si Tertius na nagsulat ng liham na ito ay bumabati sa inyo sa Panginoon.
[16:23] Binabati kayo ni Gaius, na aking tinutuluyan, at ng buong konggregasyon. Binabati kayo ni Erastus, ang tagapamahala ng lungsod, at ng kapatid na Quartus.
[16:24] Ang kagandahang-loob ng ating Panginoong Jesu Kristo ay suma inyong lahat! Amen.
[16:25] Ngayon, sa Kanya na may kakayanang itatag kayo alinsunod sa aking Masayang Balita, at sa proklamasyon ni Jesu Kristo ayon sa kapahayagan ng misteryo na itinago sa mahabang panahon,
[16:26] pero ngayon ay nailantad na, at sa pamamagitan ng mga kasulatan ng mga propeta alinsunod sa kautusan ng walang hanggang Diyos, ay nakilala na sa lahat ng mga bansa para sa pagsunod sa pananampalataya:
[16:27] sa nag-iisang matalinong Diyos sa pamamagitan ni Jesu Kristo kung kanino dapat ibigay ang parangal magpakailanman. Amen. Para sa mga Romano, isinulat mula sa Corinth, inihatid sa tulong ni Phoebe na isang lingkod ng konggregasyon sa Cenchrea.
[1:1] Pablo, tinawag bilang mensahero ni Jesu Kristo sa pamamagitan ng kalooban ng Diyos, at si kapatid na Sosthenes,
[1:2] Sa konggregasyon ng Diyos na nasa Corinth, pinagging banal kay Kristo Jesus, piling mga banal kasama ng lahat ng mga tumatawag sa lahat ng lugar sa pangalan ng ating Panginoong Jesu Kristo, parehong sa kanila at sa atin:
[1:3] kagandahang-loob sa inyo at kapayapaan mula sa Diyos Ama natin, at sa Panginoong Jesu Kristo.
[1:4] Nagpapasalamat ako lagi sa aking Diyos patungkol sa inyo dahil sa kagandahang-loob ng Diyos na ibinigay sa inyo sa pamamagitan ni Kristo Jesus.
[1:5] Dahil sa pamamagitan Niya ay yumaman kayo sa lahat ng bagay: sa lahat ng pagsasalita, at sa lahat ng kaalaman;
[1:6] alinsunod sa testimonya ni Kristo na naitatag sa inyo.
[1:7] Kaya naman kayo ay hindi nagkukulang sa kahit anung kaloob, naghihintay sa pagpapakita ng ating Panginoong Jesu Kristo,
[1:8] na Siya ring magpapatatag sa inyo hanggang sa katapusan, para kayo ay walang kapintasan sa pagdating ng araw ng ating Panginoong Jesu Kristo.
[1:9] Matapat ang Diyos. Sa pamamagitan Niya ay tinawag kayo tungo sa pakikipag-ugnayan sa Kanyang Anak na si Jesu Kristo na ating Panginoon.
[1:10] Ngayon ay nakikiusap ako sa inyo, mga kapatid, sa pamamagitan ng pangalan ng ating Panginoong Jesu Kristo na nawa ay magkaisa kayong lahat sa pagsasalita, at na walang maging pagkakabaha-bahagi sa kalagitnaan niyo; at na kayo ay maging maayos na may iisang kaisipan at ng may iisang kalooban.
[1:11] Nalaman ko kasi ang tungkol sa inyo, mga kapatid ko, sa tulong ng mga kasamahan ni Chloe, na mayroong mga pagtatalo-talo sa kalagitnaan niyo.
[1:12] Ang ibig kong sabihin ay ganito, na bawat isa sa inyo ay nagsasabi, "Basta ako ay kay Pablo; Ako naman kay Apollo; Ako naman kay Cefas; Ako naman kay Kristo."
[1:13] Nahati na ba si Kristo? Hindi si Pablo ang napako sa krus para sa inyo, o sa pangalan ni Pablo ay nailublob kayo sa tubig.
[1:14] Salamat sa Diyos na wala akong inilublob sa inyo, maliban kina Crispus at Gaius;
[1:15] para hindi sabihin ninuman na naglublob ako sa sarili kong pangalan.
[1:16] At inilublob ko rin ang pamilya ni Stephanas: hindi ko alam bukod pa rito, kung may iba pa akong inilublob sa tubig.
[1:17] Hindi kasi ako pinadala ni Kristo para maglublob kundi para magdeklara ng Masayang Balita, hindi sa pamamagitan ng mga mahuhusay na salita para hindi mabalewala ang krus ni Kristo.
[1:18] Ang mensahe kasi ng krus ay talagang kalokohan sa mga napapahamak, pero sa atin na naliligtas, ito ay kapangyarihan ng Diyos.
[1:19] Nakasulat kasi, "Wawasakin Ko ang karunungan ng mga dalubhasa, at babalewalain Ko ang kaunawaan ng mga matatalino."
[1:20] Nasaan ang matalino? Nasaan ang dalubhasa ng Kasulatan? Nasaan ang pilosopo ng panahong ito? Hindi ba ginawang kamangmangan ng Diyos ang karunungan ng mundong ito?
[1:21] Dahil mula't sa pul ayon sa karunungan ng Diyos, ang mundo sa pamamagitan ng katalinuhan ay hindi nakilala ang Diyos. Natuwa naman ang Diyos na sa pamamagitan ng kahangalan ng pangangaral ay maligtas ang mga nananalig.
[1:22] Mula't sa pul rin ang mga Judio ay naghahanap ng senyales, ang mga Griyego naman, katalinuhan ang hinahanap:
[1:23] pero kami ay nagpoproklama na si Kristo ay ipinako sa krus--sa mga Judio ay talagang isang batong nakakatisod, sa mga Griyego naman, ay isang kahangalan.
[1:24] Pero sa kanila na mga tinawag, mula sa mga Judio gayundin sa mga Griyego, si Kristo ang kapangyarihan at katalinuhan ng Diyos.
[1:25] Dahil ang kahangalan ng Diyos ay mas matalino sa mga tao, at ang kahinaan ng Diyos ay mas malakas sa mga tao.
[1:26] Dahil nakikita niyo naman ang pagkatawag niyo, mga kapatid, na hindi karamihan sa inyo ay matatalino ayon sa laman, hindi karamihan sa inyo ay makapangyarihan, hindi karamihan sa inyo ay dugong bughaw.
[1:27] Sa halip ay pinili ng Diyos ang mga mangmang sa mundo para hiyain ang matatalino, at pinili ng Diyos ang mga may kahinaan sa mundo para hiyain ang mga makapangyarihan.
[1:28] At ang mga mabababa ang katayuan sa mundo, at ang mga kasuklam-suklam ang siyang pinili ng Diyos, pati ang mga walang reputasyon, para tanggalan ang mga mayroon.
[1:29] Nang sa ganitong paraan ay walang tao ang magmalaki sa harapan Niya.
[1:30] Pero dahil sa Kanya kayo ay na kay Kristo Jesus, na mula sa Diyos ay naging katalinuhan para sa atin, at katuwiran, at kabanalan, at katubusan.
[1:31] Para, ayon sa nakasulat, "Siya na nagmamalaki, ay magmalaki ng dahil sa Panginoon."
[2:1] At nang ako ay dumating sa harapan niyo, mga kapatid, ako ay hindi dumating gamit ang matayog na pananalita, o gamit ang pilosopia ay ipinoproklama sa inyo ang testimonya ng Diyos.
[2:2] Dahil hindi ako nagdesisyon na ipakilala ang anumang bagay sa kalagitnaan niyo maliban kay Jesu Kristo at ang pagkapako Niya sa krus.
[2:3] At ako ay nasa inyo ng may kahinaan, at ng may takot, at ng may matinding panginginig.
[2:4] At ang pananalita ko at ang pangangaral ko ay hindi sa pamamagitan ng mga mapanghikayat na salita ng karunungan ng tao, sa halip ay sa pamamagitan ng pagpapamalas ng Espiritu at ng kapangyarihan:
[2:5] para ang pananalig niyo ay hindi mapasalalay sa karunungan ng tao, kundi sa kapangyarihan ng Diyos.
[2:6] Samantala, nagsasalita kami ng may karunungan sa kalagitnaan ng mga sakdal: pero hindi ayon sa karunungan ng mundong ito, ni ayon sa mga pinuno ng mundong ito na may katapusan.
[2:7] Pero sinasabi namin ang karunungan ng Diyos gamit ang nakatagong hiwaga na itinalaga noon ng Diyos bago pa lalangin ang mundo para sa ating kaluwalhatian:
[2:8] na hindi natutunan ng isa man sa mga pinuno ng mundong ito: dahil kung natutunan nila ito ay hindi sana nila ipinako sa krus ang Panginoon ng kaluwalhatian.
[2:9] Pero ayon sa nakasulat, "Hindi pa nakikita ng mata, at hindi pa naririnig ng taynga, at di pa pumapasok sa puso ng tao, ang mga hinanda ng Diyos sa mga nagmamahal sa Kanya."
[2:10] Pero ang mga ito ay ipinaalam sa atin ng Diyos sa pamamagitan ng Kanyang Espiritu; dahil sinusuri lahat ng Espiritu, kahit pa ang malalalim na bagay ng Diyos.
[2:11] Dahil sino sa mga tao ang nakakaalam sa mga bagay na patungkol sa isang tao kundi ang espiritu ng tao na nasa loob niya? Sa ganitong paraan rin, walang nakakaalam sa mga bagay na patungkol sa Diyos maliban sa Espiritu ng Diyos.
[2:12] Ngayon ay tinanggap natin, hindi ang espiritu ng sanlibutan, kundi ang Espiritu na mula sa Diyos, para malaman natin ang mga bagay na ipinagkaloob sa atin mula sa Diyos.
[2:13] Ang mga bagay na ito rin ang sinasabi namin, hindi sa pamamagitan ng makataong katuruan gamit ang mahuhusay na mga pananalita, kundi sa pamamagitan ng katuruan ng Banal na Espiritu ay ipinaliliwanag namin ang mga espirituwal na bagay gamit ang mga espirituwal na bagay.
[2:14] Pero ang taong pinaghaharian ng sariling kaluluwa ay hindi tumatanggap sa mga bagay mula sa Espiritu ng Diyos; kalokohan kasi ang mga ito para sa kanya, at hindi niya kayang matutunan ang mga ito dahil nasusuri lamang ang mga bagay na ito sa tulong ng Espiritu.
[2:15] Pero siya na pinaghaharian ng Espiritu ay talagang nasusuri ang lahat ng bagay pero siya ay hindi nasusuri ninuman.
[2:16] Dahil sino ba ang nakaalam ng kaisipan ng Panginoon? Sino ang magtuturo sa Kanya? Pero taglay natin ang kaisipan ni Kristo.
[3:1] Ako naman, mga kapatid, hindi ko magawang magsalita sa inyo gaya ng sa mga espirituwal, kundi gaya ng sa mga makalaman, gaya ng sa mga sanggol kay Kristo.
[3:2] Binigyan ko kayo ng gatas, at hindi ng pagkain, dahil hindi niyo pa noon kaya, pero hindi niyo pa rin kaya sa ngayon.
[3:3] Dahil makalaman pa kayo, sa dahilang may inggitan at pagtatalo, at mga pagkakabaha-bahagi sa kalagitnaan niyo. Hindi ba't kayo ay makalaman, at lumalakad sa pamantayan ng tao?
[3:4] Dahil hangga't may isang nagsasabing, "Basta ako kay Pablo," at may isa, "Ako kay Apollo." Hindi ba kayo makalaman?
[3:5] Sino nga ba si Pablo? At sino si Apollo? Walang iba kundi mga lingkod. Sa tulong namin ay nanalig kayo, at ang Panginoon ang nagkaloob nito sa bawat isa.
[3:6] Ako ang nagtanim, si Apollo ang nagdilig; pero ang Diyos ang nagpapalago.
[3:7] Kaya naman, walang maipagmamalaking anuman ang nagtatanim, ni ang nagdidilig, kundi ang Diyos na nagpapalago.
[3:8] Ngayon, ang nagtatanim at ang nagdidilig ay nagkakaisa, pero bawat isa ay tatanggap ng sarili nitong sahod ayon sa pinagpaguran nito.
[3:9] Dahil kami ay kamanggagawa ng Diyos: kayo ang pananim ng Diyos, kayo ang gusali ng Diyos.
[3:10] Ayon sa kagandahang-loob ng Diyos na ibinigay sa akin, bilang isang dalubhasang arkitekto ay ginawa ko na ang pundasyon, at may ibang nagtayo sa ibabaw nito. Pero unawain ng bawat isa kung paano siya magtayo sa ibabaw nito.
[3:11] Dahil wala nang ibang pundasyon ang pwedeng ilagay ninuman maliban sa nakalagay na, ito ay si Jesus na Kristo.
[3:12] Ngayon, kung sinuman ang magtatayo sa ibabaw ng pundasyong ito ng ginto, pilak, mga mamahaling bato, mga kahoy, damo, dayami;
[3:13] Ang trabaho ng bawat isa ay magiging hayag: dahil malalaman ito isang araw, dahil sa pamamagitan ng apoy ito ay maihahayag; at ang trabaho ng bawat isa, anumang klase ito, ay masusubok sa apoy.
[3:14] Kung ang trabahong ginawa ng sinuman ay manatili, tatanggap siya ng sahod.
[3:15] Kung ang trabaho ng sinuman ay matupok, ito ay magiging kawalan niya, at siya mismo ay maliligtas, pero para lang siyang dumaan sa apoy.
[3:16] Hindi niyo ba alam na kayo ang templo ng Diyos, at ang Espiritu ng Diyos ay nakatira sa kalooban niyo?
[3:17] Kung may isang manira sa templo ng Diyos, siya ay sisirain ng Diyos, dahil ang templo ng Diyos ay banal, at kayo iyon.
[3:18] Huwag linlangin ng sinuman ang kanyang sarili. Kung sinuman sa inyo ay nag-aakalang matalino siya ayon sa mundong ito, dapat siyang maging mangmang, para siya ay maging matalino.
[3:19] Ang karunungan kasi ng mundong ito ay kahangalan sa harapan ng Diyos: dahil nakasulat, "Hinuhuli Niya ang matatalino ayon sa diskarte nila."
[3:20] At muli pa, "Alam ng Panginoon ang mga katuwiran ng mga matatalino na walang katuturan ang mga ito."
[3:21] Kaya naman, huwag magyabang ang sinuman patungkol sa mga tao, dahil lahat ng bagay ay sa inyo.
[3:22] Maski pa si Pablo, o si Apollo, o si Cefas, o ang mundo, o ang buhay, o ang kamatayan, o ang mga bagay sa kasalukuyan, o ang mga bagay na darating; lahat ay sa inyo.
[3:23] At kayo ay kay Kristo; si Kristo naman ay sa Diyos.
[4:1] Kaya naman, dapat kaming ituring ng tao bilang mga katulong ni Kristo at mga katiwala ng mga hiwaga ng Diyos.
[4:2] At tulad sa iba na nagsisiyasat sa mga katiwala, dapat na matagpuang matapat ang isang tao.
[4:3] Pero isang maliit na bagay para sa akin na ako ay mapasailalim ng pagsisiyasat niyo, o mapasailalim ng paghahatol ng tao. Maski na sarili ko man ay hindi ko hinahatulan.
[4:4] Alam ko kasi na wala namang makikita sa akin, pero hindi dahil dito ay absuwelto na ako: dahil ang humahatol sa akin ay ang Panginoon.
[4:5] Kaya naman, huwag niyong husgahan ang sinuman ng hindi pa panahon, hangggang sa dumating ang Panginoon na parehong magbibigay linaw sa mga lihim ng kadiliman, at maghahayag sa mga motibo ng mga puso: at sa puntong iyon, ang bawat isa ay tatanggap ng papuri mula sa Diyos.
[4:6] Ngayon, mga kapatid, ginamit ko ang paliwanag na ito para sa sarili ko at kay Apollo alang-alang sa inyo, para sa pamamagitan namin ay matuto kayong hindi mag-isip ng higit pa sa nakasulat, para walang isa man sa inyo ang sumobra ang pagpapahalaga para sa isa't isa.
[4:7] Dahil anung bagay ang pinagkaiba mo? At anung bagay ang mayroon ka na hindi mo tinanggap? Pero kung ikaw ay nakatanggap rin, bakit ka nagmamalaki na parang hindi ka nakatanggap?
[4:8] Ngayon ay nabusog na kayo! Ngayon ay mayayaman na kayo! Naghari na kayo nang wala kami! At sana nga ay totoong naghari na kayo, para kami rin ay kasama niyong naghari!
[4:9] Sa tingin ko kasi, ang Diyos ay inilagay kaming mga mensahero sa hulihan na tulad sa mga bibitayin: dahil kami ay naging tele-nobela para sa mundo, parehong sa mga anghel at sa mga tao.
[4:10] Kami ay mga hangal alang-alang kay Kristo, samantalang kayo ay mga matatalino sa pamamagitan ni Kristo; kami ay mahihina, pero kayo ay malalakas; kayo ay mararangal, pero kami ay walang halaga.
[4:11] Hanggang sa sandaling ito ay parehas kaming nagugutom at nauuhaw, at halos walang maisuot, at bugbog-sarado, at walang tiyak na matutuluyan.
[4:12] At nagpapakapagod sa pagtatrabaho gamit ang aming sariling mga kamay. Kapag minumura kami, nagpapala kami sa salita, kapag kami ay inuusig, tinitiis namin.
[4:13] Kapag pinagsasabihan ng masasama, nakikiusap kami: ginawa kami na parang mga latak ng daigdig, basura ng lahat hanggang sa ngayon.
[4:14] Sinusulat ko ang mga bagay na ito di para hiyain kayo, sa halip ay pinagsasabihan ko kayo bilang mga minamahal kong anak.
[4:15] Dahil kahit pa may 10 libong tagapagturo kayo kay Kristo, hindi naman marami ang inyong mga ama. Dahil kasi kay Kristo Jesus ay iniluwal ko kayo sa pamamagitan ng Masayang Balita.
[4:16] Kaya nakikiusap ako sa inyo, gayahin niyo ako.
[4:17] Dahil dito ay ipinadala ko sa inyo si Timoteo na minamahal kong anak, at matapat sa Panginoon, na magpapaalala sa inyo ng mga pamamaraan ko - iyong mga bagay patungkol kay Kristo, alinsunod sa itinuturo ko sa lahat ng konggregasyon sa lahat ng lugar.
[4:18] Ngayon, sa pag-aakala na hindi ako pupunta sa inyo, ang yayabang na ng ilan.
[4:19] Pero sa kaunting panahon na lamang ay pupunta na ako sa inyo kung loloobin ng Panginoon, at malalaman ko hindi ang salita ng mga hambog, kundi ang kapangyarihan.
[4:20] Dahil ang Kaharian ng Diyos ay wala sa salita kundi sa kapangyarihan.
[4:21] Ano ba ang gusto niyo? Dumating ako sa harapan niyo ng may pamalo, o ng may pagmamahal at ng may malumanay na espiritu?
[5:1] Lubos na napabalita na may nakikipagtalik sa di niya asawa sa inyong kalagitnaan at isang uri ng kahalayan na hindi pa kilala sa gitna ng mga bansa, anupa't ang isang ito ay kinakasama ang asawa ng tatay niya.
[5:2] At kayo naman ay ang yayabang pa, pero hindi ba dapat ay nagluksa kayo para siya na gumawa ng bagay na ito ay matanggal sa kalagitnaan niyo?
[5:3] Dahil talagang ako, bagaman hindi niyo kapiling sa katawan, ay nandyan naman sa espiritu. Ngayon ay hinatulan ko na siya na gumawa ng bagay na ito na parang nandyan ako.
[5:4] Sa pamamagitan ng pangalan ng ating Panginoong Jesu Kristo, kapag kayo at ang espiritu ko ay nagkakatipon sa tulong ng kapangyarihan ng ating Panginoong Jesu Kristo,
[5:5] isuko niyo ang isang iyan kay Satanas para sa pagkasira ng laman para ang espiritu ay maligtas pagdating ng Araw ng Panginoong Jesus.
[5:6] Hindi tama ang pagmamalaki niyo. Hindi niyo ba alam na napapaalsa ng maliit na lebadura ang buong masa ng harina?
[5:7] Kaya, tanggalin niyo ang lumang lebadura para maging isang bagong masa kayo na walang lebadura. Dahil rin si Kristo na paskuwa natin ay inalay na para sa atin.
[5:8] Kaya naman, ipagdiwang natin ang pista na di gumagamit ng lumang lebadura, at ng di hinaluan ng lebadura ng kasamaan at kawalang-hiyaan, kundi ng purong tinapay ng pagiging dalisay at totoo.
[5:9] Sumulat ako sa inyo sa isang liham na huwag makipag-ugnayan sa mga taong nakikipagtalik sa di asawa.
[5:10] Pero hindi sa lahat ng mga taong nakikipagtalik sa di asawa, o sa lahat ng mga sakim, o sa lahat ng mga mandarambong, o sa lahat ng mga mananamba ng mga diyus-diyosan sa mundong ito; dahil kung hindi ay kailangan niyo nang umalis palabas ng mundo.
[5:11] Pero ngayon ay nagsulat ako sa inyo na huwag makipag-ugnayan sa sinuman na tinatawag na kapatid kung iyan ay nakikipagtalik sa di asawa, o sakim sa salapi, o sumasamba sa diyos-diyosan, o mapang-abuso sa salita, o lasenggo, o magnanakaw; ni huwag kayong kumain kasama ng mga ganitong klaseng tao.
[5:12] Dahil ano ang dahilan para hatulan ko rin ang mga taga labas? Hindi ba dapat lang sa inyo na hatulan ang mga taga loob?
[5:13] Pero ang Diyos na ang hahatol sa mga taga labas. Kaya tanggalin niyo mula sa inyo ang masamang taong iyan.
[6:1] May lakas ng loob ba ang sinuman sa inyo, kung may problema laban sa isang tao, na pumunta sa husgado sa harapan ng mga di matuwid, at hindi sa harapan ng mga banal?
[6:2] Hindi niyo ba alam na ang mga banal ang hahatol sa mundo? At kung sa pamamagitan niyo ay hahatulan ang mundo, hindi ba sapat ang kakayanan niyong magbigay ng hatol sa pinakamaliliit na bagay?
[6:3] Hindi niyo ba alam na hahatulan natin ang mga anghel? Gaano pa kaya ang mga bagay na patungkol sa buhay na ito?
[6:4] Ngayon, kung totoong mayroon kayong mga isyu na patungkol sa buhay na ito, gumawa kayo ng isang grupo mula sa mga tao na may pinakamababang posisyon sa gitna ng konggregasyon para maging tagahatol.
[6:5] Nagsasalita ako ng ganito para mahiya naman kayo! Wala bang marunong sa kalagitnaan niyo, maski na isa na may kakayanang humatol sa pagitan ng kanyang mga kapatid?
[6:6] Sa halip, ang kapatid ay naghahabla ng kaso laban sa kapatid, at ito ay sa harapan pa ng mga di mananampalataya!
[6:7] Kaya naman, ito ay talagang kasiraan sa inyo sa pangkalahatan, na mayroon kayong mga demandahan sa isa't isa. Bakit di niyo na lang tiisin ang kamalian? Bakit di niyo na lang tiisin ang pandaraya?
[6:8] Sa halip, kayo pa ang gumagawa ng mali, at nandaraya, at ginagawa niyo ang mga ito sa kapatiran.
[6:9] O hindi niyo ba alam na ang mga walang katarungan ay hindi magmamana ng Kaharian ng Diyos? Huwag kayong magpalinlang, wala sa mga taong nakikipagtalik sa di asawa, o sa mga mananamba sa diyus-diyosan, o sa mga nangangaliwa, o sa mga duwag, o sa mga inaabuso ang katawan sa kaparehong kasarian,
[6:10] o sa mga magnanakaw, o sa mga sakim sa salapi, o sa mga lasenggo, o sa mga mapang-abuso sa salita, o sa mga mandarambong, tiyak na wala sa mga ito, ang magmamana ng Kaharian ng Diyos.
[6:11] At ganito dati ang ilan sa inyo, pero kayo ay nalinis, pero kayo ay pinaging banal, pero kayo ay ginawang matuwid sa pamamagitan ng pangalan ng Panginoong Jesus, at sa pamamagitan ng Espiritu ng ating Diyos.
[6:12] Pupwede para sa akin ang lahat ng bagay, pero hindi lahat ng bagay ay may pakinabang: pupwede para sa akin ang lahat ng bagay, pero hindi ako magpapasakop sa kapangyarihan ng sinuman.
[6:13] Ang mga pagkain ay para sa tiyan, at ang tiyan ay para sa mga pagkain: pero ang Diyos ay parehas na tatapusin ito at ang mga iyon: at ang katawan ay hindi ginawa para sa kahalayan, kundi para sa Panginoon, at ang Panginoon ay para sa katawan.
[6:14] At ang Diyos rin ang nagpabangon sa Panginoon, at Siyang magpapabangon sa atin sa pamamagitan ng Kanyang kapangyarihan.
[6:15] Hindi niyo ba alam na ang mga katawan niyo ay mga bahagi ng katawan ni Kristo? Kukunin ko ba ngayon ang mga bahagi ng katawan ni Kristo para gawin ko itong mga bahagi ng katawan ng isang puta? Imposible!
[6:16] O hindi niyo ba alam na ang sumisiping sa isang puta ay kaisa na niya sa katawan? Dahil sinabi Niya, "Ang dalawa ay magiging isa nang laman."
[6:17] Pero ang nakikipag-isa sa Panginoon, ay kaisa na Niya sa Espiritu.
[6:18] Layuan niyo ang kahalayan. Ang bawat kasalanan na ginagawa ng tao ay nasa labas ng katawan. Pero ang nakikipagtalik sa di niya asawa ay nagkakasala laban sa sarili niyang katawan.
[6:19] O hindi niyo ba alam na ang katawan niyo ang templo ng Banal na Espiritu na nasa loob niyo, na nasa pangangalaga niyo mula sa Diyos, at hindi niyo pag-aari ang mga sarili niyo.
[6:20] Binili kayo sa mataas na halaga: kaya naman parangalan niyo ang Diyos sa pamamagitan ng katawan niyo, at sa pamamagitan ng espiritu niyo, na mga pag-aari ng Diyos.
[7:1] Ngayon, patungkol sa mga bagay na isinulat niyo sa akin, mabuti para sa isang lalake na hindi magkaroon ng relasyon sa isang babae.
[7:2] Pero para makaiwas sa mga kasalanang sekswal, bawat isang lalake ay dapat na mayroong sariling asawa, at bawat isang babae ay dapat na mayroong sariling asawa.
[7:3] Ang asawang lalake ay dapat na magbigay ng sapat na pagmamahal sa asawang babae, at gayundin naman ang asawang babae sa asawang lalake.
[7:4] Ang asawang babae ay walang awtoridad sa sarili niyang katawan, sa halip ito ay sa asawang lalake: at gayundin naman, ang asawang lalake ay walang awtoridad sa sarili niyang katawan sa halip ito ay sa asawang babae.
[7:5] Huwag niyong pagnakawan ang isa't isa, maliban na lang kung magkasundo sa kaunting panahon para maglaan kayo ng bakanteng oras sa pag-aayuno at sa pananalangin; tapos ay muli kayong magsama para hindi kayo matukso ni Satanas, dahil sa kawalan niyo ng pagpipigil sa sarili.
[7:6] Pero sinasabi ko ito bilang payong kaibigan, at hindi bilang kautusan.
[7:7] Dahil gusto ko na lahat ng tao ay tulad sa sarili ko. Pero bawat isa ay may sariling kaloob na tinanggap sa Diyos; ang isa ay ganito, ang isa naman ay gaya sa iba.
[7:8] Pero sinasabi ko sa mga walang asawa at sa mga balo na mabuti sa kanila kung sila ay hindi na magbago ng katayuan, katulad ko rin.
[7:9] Pero kung hindi sila makapagpigil sa sarili ay mag-asawa sila, dahil mas mabuting mag-asawa kaysa magliyab.
[7:10] Pero para sa mga may asawa, inuutos ko (hindi ako kundi ang Panginoon) na huwag humiwalay ang asawang babae mula sa asawang lalake.
[7:11] Pero kung humiwalay naman siya, dapat siyang manatiling hiwalay sa asawa, o magbalik sa asawa niyang lalake. At ang asawang lalake ay huwag hiwalayán ang asawang babae.
[7:12] Pero sa mga natitira ay sinasabi ko, hindi ng Panginoon: kung mayroong isang lalake sa kapatiran na may asawang hindi mananampalataya, at ito ay pumayag na manirahan kasama niya, huwag niya itong paalisin.
[7:13] At kung may isang babae sa kapatiran na may asawang hindi mananampalataya, at ito ay pumayag na manirahan kasama niya, huwag niya itong hiwalayán.
[7:14] Nalinis na kasi sa tulong ng asawang babae ang asawang lalake na di mananampalataya, at nalinis na sa tulong ng asawang lalake ang asawang babae na di mananampalataya: kundi ganito, ang mga anak niyo ay marurumi; pero ngayon ay mga banal sila.
[7:15] Pero kung ang di mananampalataya ay humiwalay, hayaan siyang humiwalay. Hindi tali si lalaking kapatid, o si babaing kapatid sa ganitong mga bagay. Pero ang Diyos ay tinawag tayo sa kapayapaan.
[7:16] Dahil malay mo, asawang babae, baka magawa mong maligtas ang asawa mong lalake, o malay mo, asawang lalake, baka magawa mong maligtas ang asawa mong babae?
[7:17] Depende sa kung paano itinalaga ng Diyos ang bawat isa, at kung paano tinawag ng Panginoon ang bawat isa, sa ganitong paraan siya dapat na lumakad. Sa ganitong paraan rin ako nagtatalaga ng mga tungkulin sa lahat ng mga konggregasyon.
[7:18] May tinawag ba sa kabila ng pagiging tuli? Huwag na niyang balikan ang di pagiging tuli. May tinawag ba na hindi tuli? Huwag na siyang magpatuli pa.
[7:19] Walang halaga ang pagiging tuli, at walang halaga ang hindi pagiging tuli, kumpara sa pagtupad sa mga kautasan ng Diyos.
[7:20] Kung nasaan tinawag ang bawat isa, siya ay manatili roon kung saan siya tinawag.
[7:21] Tinawag ka ba sa kabila ng pagiging alipin? Huwag mo itong alalahanin. Pero kung kaya mo namang maging malaya, ito ang mas piliin mo.
[7:22] Dahil ang alipin na tinawag sa Panginoon ay isang alipin na pinalaya ng Panginoon: ganito rin ang tinawag na ipinanganak na malaya, siya na ay alipin ni Kristo.
[7:23] Binili kayo sa mataas na halaga; huwag kayong magpaalipin sa mga tao.
[7:24] Kung nasaan tinawag ang bawat isa, mga kapatid, sa katayuang iyon ay manatili siya sa tulong ng Diyos.
[7:25] Pero patungkol sa mga birhen, wala akong utos mula sa Panginoon. Pero ang payo na ibibigay ko, bilang isang nakatanggap ng habag mula sa Panginoon, ay maging matapat.
[7:26] Sa palagay ko, ang bagay na ito ay mabuting ipamuhay sa ngayon dahil sa kasalukuyang situwasyon, na mabuti sa isang tao na magpatuloy sa kanyang katayuan.
[7:27] Nakatali ka ba sa isang asawa? Huwag ka nang mangarap na makawala. Nakalaya ka na ba mula sa asawa? Huwag ka nang maghanap pa ng asawa.
[7:28] Pero kung ikaw naman ay mag-asawa, hindi ka nagkakasala. At kung ang birhen ay mag-asawa, hindi siya nagkakasala: pero magdaranas siya ng hirap sa katawan, at sa mga bagay na ito ko kayo inilalayo.
[7:29] Pero ito ang sasabihin ko, mga kapatid, maigsi na ang panahon. Kaya naman ay mula ngayon, ang mga may asawa ay maging tulad sa wala.
[7:30] At ang mga umiiyak, tulad sa mga hindi umiiyak; at ang mga nagdiriwang, tulad sa mga hindi nagdiriwang; at ang mga mamimili, tulad sa mga walang ari-arian.
[7:31] At ang mga gumagamit sa mundong ito, tulad sa mga hindi gumagamit nito ng sobra: dahil lumilipas ang katayuan ng mundong ito.
[7:32] Pero gusto ko na wala kayong alalahanin. Ang walang asawa ay atubili sa mga bagay tungkol sa Panginoon, kung paano niya bibigyan tuwa ang Panginoon.
[7:33] Ang may asawa naman ay atubili sa mga bagay ng mundo, kung paano niya bibigyang tuwa ang asawa.
[7:34] May pagkakaiba ang babaing may asawa at ang isang babaing birhen. Ang babaing walang asawa ay aligaga sa mga bagay patungkol sa Panginoon, para siya ay maging banal sa parehong katawan at espiritu: pero ang babaing may asawa ay aligaga sa mga bagay sa mundo, kung paano niya mabibigyan ng tuwa ang asawang lalake.
[7:35] Sinasabi ko ito ngayon para sa sarili niyong kapakanan; hindi para maglatag ng isang bitag sa harap niyo, kundi para makapamuhay kayo ng may karangalan, at para makapagbigay atensyon sa Panginoon na walang humahadlang.
[7:36] Pero kung ang isang tao ay naiisip na hindi na siya kumikilos ng tama tungo sa kanyang babaing birhen, kung siya ay hindi na bata, at ganito naman ang nararapat na mangyari, gawin niya ang gusto niyang gawin, hindi siya nagkakasala: dapat na silang ikasal.
[7:37] Pero ang nakatayo ng may katatagan sa puso, na hindi napipilitan, subalit mayroong kapangyarihan sa sarili niyang pagnanasa, at siya ay nagdesisyon na sa loob ng puso niya na panghahawakan niya ang kanyang pagiging birhen, mabuti ang ginagawa niya.
[7:38] Gayun naman ang nagbibigay sa kanya para ikasal ay gumagawa rin ng mabuti, pero ang hindi nagbibigay sa kanya para ikasal ay mas mabuti ang ginagawa.
[7:39] Ang asawang babae ay nakatali sa Batas ng pag-aasawa habang nabubuhay ang kanyang asawang lalake; pero kung matulog na sa kamatayan ang kanyang asawang lalake, malaya na siya. Pakasalan niya sinuman ang magustuhan niya sa kundisyon lamang na iyon ay nasa Panginoon.
[7:40] Pero, batay sa aking pasya, mas masaya siya kung mananatili siya sa ganung katayuan: at sa palagay ko ay taglay ko rin ang Espiritu ng Diyos.
[8:1] Pero patungkol sa mga bagay na inalay sa mga rebulto, alam natin na tayong lahat ay may kaalaman. Ang kaalaman ay nagpapayabang pero ang pag-ibig ay nagpapalago.
[8:2] At kung sinuman ay nag-aakala na may alam siya, wala pa talaga siyang alam kumpara sa dapat niyang malaman.
[8:3] Pero kung sinuman ay nagmamahal sa Diyos, ito ay kilala Niya.
[8:4] Ngayon, patungkol sa pagkain ng mga bagay na inalay sa rebulto, alam natin na walang kabuluhan ang rebultong diyus-diyosan sa mundo, at na walang ibang Diyos kundi ang nag-iisa.
[8:5] At kahit pa may mga tinatawag na mga diyos, sa gitna man ng langit o sa ibabaw ng lupa, gaano pa man karami silang mga diyos, at gaano pa man karaming mga panginoon,
[8:6] pero para sa atin ay nag-iisa ang Amang Diyos na pinagmulan ng lahat ng bagay, at tayo ay nasa Kanya; at nag-iisa ang Panginoong Jesu Kristo. Sa pamamagitan Niya ay ginawa ang lahat ng bagay; tayo rin ay ginawa sa pamamagitan Niya.
[8:7] Subalit, hindi nasa lahat ang kaalamang ito. May ilan pa rin hanggang ngayon na may kamalayan sa rebultong diyus-diyosan ang kumakain kahit na iyon ay inalay sa diyus-diyosan, at ang kanilang mahihinang kaisipan ay narurumihan.
[8:8] Pero hindi pagkain ang nagpapaganda sa atin sa harapan ng Diyos, dahil wala rin tayong kalamangan kung tayo ay kumain, o tayo ay may pagkukulang kung tayo man ay hindi kumain.
[8:9] Pero mag-ingat kayo dahil baka ang kalayaan niyong ito ay maging sanhi ng ikatitisod ng mga mahihina.
[8:10] Dahil kung makita ka ng sinumang may kaalaman na nakaupo sa hapag sa loob ng templo ng diyus-diyosan, hindi ba lalakas ang loob na kumain nitong mahina ang kunsensya ng mga bagay na inalay sa mga diyus-diyosan?
[8:11] At mapapahamak ang mahinang kapatid dahil sa iyong kaalaman kung kanino si Kristo ay namatay.
[8:12] Pero kapag ganito ang pagkakasala laban sa kapatiran, at nasusugatan niyo ang mahina nilang kunsensya, kayo ay nagkakasala laban kay Kristo.
[8:13] Kaya kung ang pagkain ng karne ang titisod sa aking kapatid, hinding-hindi na ako kakain pa ng karne kahit kailan, nang sa gayun ay hindi ako maging dahilan ng pagkadapa ng aking kapatid.
[9:1] Hindi ba ako isang mensahero? Hindi ba ako malaya? Hindi ko ba nakita si Jesu Kristo na ating Panginoon? Hindi ba kayo ang trabaho ko sa Panginoon?
[9:2] Kung hindi ako mensahero para sa iba, ako naman ay totoong mensahero para sa inyo: dahil kayo ang tatak ng aking pagiging mensahero sa Panginoon.
[9:3] Ang depensa ko sa mga nagsusuri sa akin ay ito:
[9:4] Wala ba kaming karapatang kumain at uminom?
[9:5] Wala ba kaming karapatang magsama ng babaing kapatid, ng asawa, tulad rin ng ibang mga mensahero, at ng mga kapatid ng Panginoon, at ni Cefas?
[9:6] O ako at si Barnabas lang? Wala ba kaming karapatan na hindi magtrabaho?
[9:7] Sino bang sundalo ang sumasabak sa digmaan sa sarili niyang gastos? Kailan ito nangyari? Sino na ang nagtanim ng ubasan at hindi nakakain mula sa bunga nito? O sino ang nagpapastor sa isang kawan at hindi umiinom ng gatas mula sa kawan?
[9:8] Hindi ko ba sinasabi ang mga bagay na ito bilang isang tao? O hindi ba nasasaad rin sa Batas ang mga bagay na ito?
[9:9] Dahil sa loob ng Batas ni Moises ay naisulat, "Huwag mong busalan ang baka na nanginginain ng trigo." Hindi ba baka ang inaalala dito ng Diyos?
[9:10] O alang-alang sa atin ay sinasabi ito? Walang duda na alang-alang sa atin ay kaya ito naisulat, para ang nag-aararo ay dapat na mag-araro ng may pag-asa, at ang gumigiik ng trigo ng may pag-asa ay makibahagi sa kanyang inaasahan.
[9:11] Kung kami ay nakapagtanim sa inyo ng mga espirituwal na bagay, malaking bagay ba kung aanihin namin ang inyong mga materyal na bagay?
[9:12] Kung ang iba ay nakikibahagi sa karapatang ito sa inyo, di ba lalo na dapat kami? Sa halip ay hindi namin ginamit ang karapatang ito, kundi ay tinitiis namin ang lahat para hindi kami makapagbigay ng anumang bagay na hahadlang sa Masayang Balita ni Kristo.
[9:13] Hindi niyo ba alam na ang mga nagtatrabaho sa mga itinalaga para sa Diyos ay kumakain ng mga bagay mula sa Templo? Ang mga nag-aasikaso sa altar ay nakikibahagi sa mga inalay sa altar.
[9:14] Kaya rin naman ang Panginoon ay inutos na ang mga nagpoproklama ng Masayang Balita ay mabuhay mula sa gantimpalang dala ng Masayang Balita.
[9:15] Pero hindi ako gumamit ng mga bagay na ito, ni hindi ko isinusulat ang mga ito para ganito ang mangyari sa akin: dahil mas mabuti sa akin na mamatay na lang kaysa mabalewala ng sinuman ang ipinagmamalaki ko!
[9:16] Dahil kahit ako ay nagpoproklama ng Masayang Balita, wala akong maipagyayabang dahil isang obligasyon ang inaatang sa akin; at kaawa-awa ako kung hindi ako magproklama ng Masayang Balita!
[9:17] Kung kusa ko kasi itong ginagawa ay may gantimpala ako: pero kung sapilitan kong ginagawa ang katungkulang ipinagkatiwala sa akin,
[9:18] ano pa ang gantimpala ko? Kaya naman sa pagpoproklama ng Masayang Balita ay ibinahagi ko na walang bayad ang Masayang Balita ni Kristo, nang sa ganitong paraan ay hindi maabuso ang karapatan ko ayon sa Masayang Balita.
[9:19] Dahil kahit pa malaya ako mula sa lahat ng tao, ginawa kong alipin ang sarili ko para sa lahat ng tao, para mas marami akong maakay kay Kristo.
[9:20] At ako ay naging tunay na Judio para sa mga Judio para mailigtas ko ang mga Judio; sa mga na nasa ilalim ng Batas na parang nasa ilalim ng Batas, para mailigtas ko ang mga nasa ilalim ng Batas;
[9:21] sa mga wala sa Batas, parang wala sa Batas, (hindi namumuhay sa Diyos na walang Batas, kundi tali sa Batas ni Kristo) para mailigtas ko ang mga wala sa Batas.
[9:22] Sa mga mahihina, ako ay naging katulad sa isang mahina, para maakay ko ang mga mahihina: ako ay naging lahat ng bagay para sa lahat, para sa anumang paraan ay mailigtas ko ang ilan.
[9:23] At ito ay ginagawa ko alang-alang sa Masayang Balita, para ako ay maging kabahagi nito.
[9:24] Hindi niyo ba alam na ang mga tumatakbo sa karera ay talagang tumatakbo lahat, pero isa lang ang tumatanggap ng gantimpala? Ganito dapat kayo tumakbo para kayo ay makatanggap.
[9:25] Pero bawat isang nakikipagpaligsahan ay istrikto sa lahat ng bagay. Ngayon, siyempre ginagawa nila ito para makatanggap ng isang koronang nasisira, pero tayo ay yung hindi nasisira.
[9:26] Kaya ako ay sa ganitong paraan tumakbo, di yung tulad sa walang nakikita; ganito ako nakikipaglaban, hindi yung parang sumusuntok sa hangin:
[9:27] Kaya idinadaan ko sa mahigpit na pag-eensayo ang aking katawan, at ginagawa ko itong alipin dahil baka pagkatapos kong makapagproklama sa iba ay sarili ko naman ang hindi pumasa.
[10:1] Pero hindi ko gusto, mga kapatid, na wala kayong alam kung paano na lahat ng aming mga ama ay napasailalim ng ulap at lahat sila ay nakatawid sa gitna ng dagat;
[10:2] at lahat sila ay nailublob ayon kay Moises sa gitna ng ulap at sa gitna ng dagat;
[10:3] at lahat sila ay kumain ng parehong espirituwal na pagkain;
[10:4] at uminom silang lahat ng parehong espirituwal na inumin; dahil uminom sila mula sa espirituwal na Batong kasama nila: at ang malaking Batong iyon ay si Kristo.
[10:5] Pero ang Diyos ay hindi natuwa sa karamihan sa kanila dahil napahamak ang mga ito sa gitna ng ilang.
[10:6] Ngayon, ang mga ito ay nagsilbing mga modelo sa atin para hindi na tayo mahumaling sa masasamang bagay tulad rin sa kanilang mga kinahumalingan.
[10:7] Ni maging mga mananamba ng diyus-diyosan tulad ng iba sa kanila kung paanong nakasulat, "Nag-upuan ang mga tao para kumain at uminom, at tumayo para maglaro:"
[10:8] ni makipagtalik tayo sa hindi asawa tulad ng ilan sa kanila na nakipagtalik sa di nila asawa, at 23 libo ang namatay sa loob ng isang araw,
[10:9] ni subukan natin si Kristo tulad rin ng ilan sa kanila na nanubok, at nalipol sila sa kamandag ng mga ahas.
[10:10] Ni magreklamo tayo, tulad rin ng ilan sa kanila na nagreklamo at nasalanta sila sa pamamagitan ng mananalanta.
[10:11] Ngayon, ang lahat ng mga larawang ito ay nabuo sa tulong nila, saka isinulat bilang babala para sa atin, para sa atin na dinatnan ng katapusan ng mundo.
[10:12] Kaya naman ang nag-iisip na siya ay nakatayo ay dapat na magbantay para hindi siya mabuwal.
[10:13] Wala pa kayong tinanggap na pagsubok kundi iyong naaayon para sa tao: pero matapat ang Diyos na hindi kayo hahayaang masubok ng higit pa sa kakayanan niyo, sa halip ay gagawa rin Siya, sa tulong ng pagsubok, ng daan palabas, para ito ay makayanan niyong buhatin.
[10:14] Kaya naman, mga minamahal ko, umiwas kayo mula sa pagsamba sa mga diyus-diyosan.
[10:15] Nagsasalita ako tulad ng isa sa mga matatalinong tao: pag-isipan niyo ang sinasabi ko.
[10:16] Ang baso ng pagpapala na ating pinagpapala, hindi ba ito ay pakikisalo sa dugo ni Kristo? Ang tinapay na pinaghahatian natin, hindi ba ito ay pakikisalo sa katawan ni Kristo?
[10:17] Dahil tayo na marami ay iisang tinapay, iisang katawan: tayo kasing lahat ay nakikisalo mula sa iisang tinapay.
[10:18] Tignan niyo ang Israel ayon sa laman: hindi ba yung kumakain ng mga alay ay nakikibahagi sa altar?
[10:19] Ano ngayon, sinasabi ko ba na may kabuluhan ang rebultong diyus-diyosan? o na may kabuluhan ang inalay sa mga rebultong diyus-diyosan?
[10:20] Pero sinasabi ko na ang inaalay ng mga taga ibang bansa ay sa mga demonyo nila inaalay, at hindi sa Diyos: at hindi ko gusto na kayo ay may kaugnayan sa mga demonyo.
[10:21] Hindi niyo magagawang uminom sa baso ng Panginoon at sa baso ng mga demonyo: hindi niyo magagawang makisalo sa lamesa ng Panginoon at sa lamesa ng mga demonyo.
[10:22] O pinagseselos ba natin ang Panginoon? Hindi. Mas malakas Siya kaysa sa atin.
[10:23] Pupwede sa akin gawin ang lahat ng bagay, pero hindi lahat ng bagay ay kapaki-pakinabang: Pupwede sa akin gawin ang lahat ng bagay, pero hindi lahat ng bagay ay nagpapatibay ng pananalig.
[10:24] Huwag dapat hangarin ninuman ang pansariling kapakanan, kundi ang kapakanan ng bawat isang kapwa.
[10:25] Kainin niyo lahat nang ipinagbibili sa loob ng palengke nang hindi na nagtatanong alang-alang sa konsensya.
[10:26] Sa Panginoon kasi ang daigdig, at ang lahat ng matatagpuan dito.
[10:27] At kung may mag-imbita sa inyong di mananampalataya sa isang handaan, at gusto niyong sumama; kainin niyo ang lahat ng inihain sa inyo nang hindi na nagtatanong alang-alang sa konsensya.
[10:28] Pero kung may magsabi sa iyong, "Ito ay inalay sa rebultong diyus-diyosan." Huwag mong kainin alang-alang sa kanya na nagsabi, at sa konsensya. Sa Panginoon kasi ang daigdig, at ang lahat ng matatagpuan dito.
[10:29] Pero ang sinasabi ko ay konsensya, hindi sa sarili mo, kundi iyung sa iba: dahil bakit na ang kalayaan ko ay hinahatulan gamit ang konsensya ng iba?
[10:30] At kung nakikisalo ako ng may pasasalamat, bakit ako sinasabihan ng masama patungkol sa bagay na pinasasalamatan ko?
[10:31] Kaya kahit pa kumakain kayo, o umiinom kayo, o anumang ginagawa niyo, gawin niyo lahat para sa kaluwalhatian ng Diyos.
[10:32] Huwag kayong gumawa ng bagay na makakatisod di lamang sa mga Judio, at sa mga Griyego, kundi pati sa Konggregasyon ng Diyos.
[10:33] Kung paano ko rin sinisikap malugod ang lahat ng tao sa lahat ng bagay, nang hindi hinahangad ang sarili kong kapakanan, kundi ang kapakanan ng nakararami, para sila ay maligtas.
[11:1] Maging kagaya niyo ako, kung paanong ako rin ay gumagaya kay Kristo.
[11:2] Ngayon ay pinupuri ko kayo, mga kapatid, dahil sa lahat ng bagay ako ay naalala niyo, at pinanghahawakan niyo ang mga katuruan ayon sa pagkakabigay ko sa inyo.
[11:3] Pero gusto kong malaman niyo na ang pinuno ng bawat lalake ay si Kristo, pero ang pinuno ng asawang babae ay ang asawang lalake; at ang pinuno ni Kristo ay ang Diyos.
[11:4] Bawat isang lalake na nananalangin o nangangaral na may nakapatong sa ulo ay ipinapahiya ang kanyang pinuno.
[11:5] Pero bawat isang ginang na nananalangin o nagpapahayag ng kalooban ng Diyos na walang talukbong sa ulo ay ipinapahiya ang kanyang pinuno. Dahil parehas lamang ito sa isang nagpakalbo.
[11:6] Dahil kung hindi natatakluban sa ulo ang isang ginang, ay magpakalbo na rin siya: pero kung nakahihiya sa isang ginang na magpakalbo, o kalbuhin, dapat siyang magtalukbong sa ulo.
[11:7] Dahil talagang ang asawang lalake ay hindi dapat na takpan ang ulunan yamang siya ang larawan at kaluwalhatian ng Diyos: pero ang asawang babae ay ang kaluwalhatian ng asawang lalake.
[11:8] Hindi kasi nilikha mula sa babae ang lalake, sa halip, ang babae ay nilikha mula sa lalake.
[11:9] At hindi rin nilikha ang lalake para sa babae, sa halip, ang babae, para sa lalake.
[11:10] Dahil dito ay dapat mayroong awtoridad sa ibabaw ng ulo ang asawang babae, sa tulong ng mga anghel.
[11:11] Sa kabilang banda, wala ang lalake kung walang babae, o ang babae rin, kung walang lalake, sa harap ng Panginoon.
[11:12] Dahil kung papaanong ang babae ay nanggaling sa lalake, sa ganito ring paraan ang lalake ay iniluluwal sa pamamagitan ng babae; at ang lahat ng bagay ay nanggaling sa Diyos.
[11:13] Kayo mismo ang magpasya: nararapat ba sa isang ginang na walang talukbong sa ulo kapag nananalangin sa Diyos?
[11:14] O di rin ba itinuturo mismo sa inyo ng kalikasan na kung ang lalake ay mahaba ang buhok, ito ay talagang kahiya-hiya para sa kanya?
[11:15] Pero kung ang isang babae ay may mahabang buhok, ito ay kapuri-puri para sa kanya, dahil ang mahabang buhok ay ibinigay sa kanya para gawing panakip sa ulo.
[11:16] Pero kung sinuman ay mukhang mahilig makipagtalo, wala kaming nakasanayang gawin ni ang mga konggregasyon ng Diyos maliban sa bagay na ito.
[11:17] Ngayon, tungkol sa mensaheng ito, hindi ako natutuwa dahil hindi kayo nagtitipon para sa mas ikabubuti, sa halip ay para sa mas ikasasama.
[11:18] Dahil una sa lahat, kapag nagkakatipon kayo sa loob ng konggregasyon, may naririnig akong pagkakabaha-bahagi sa kalagitnaan niyo, at medyo naniniwala ako dito.
[11:19] Dahil kailangan rin na may mga maling paniniwala sa kalagitnaan niyo para ang mga katanggap-tanggap sa kalagitnaan niyo ay lumitaw.
[11:20] Kasi naman, pagpunta niyo sa isang lugar para magtipon, ang layon niyo ay hindi para kumain ng Hapunan ng Panginoon.
[11:21] Bawat isa kasi na kumakain ay kumukuha muna ng para sa hapunan niya, at may ilan na wala nang makain, pero may ilan na naglalasing na!
[11:22] Huwag naman. Bakit? Wala ba kayong mga bahay para makainan at mainuman? O gusto niyo lang abusuhin ang konggregasyon ng Diyos, at hiyain ang mga walang-wala? Ano ang masasabi ko sa inyo? Papalakpakan ko ba kayo dahil sa bagay na ito? Hindi ako papalakpak.
[11:23] Dahil tinanggap ko rin mula sa Panginoon ang ibinigay ko sa inyo, na nang ang Panginoong Jesus sa gabing Siya ay ipinagkanulo ay kumuha ng tinapay,
[11:24] at matapos magpasalamat ay pinaghati-hati niya ito, at sinabi, "Kunin niyo, kainin niyo. Ito ang Aking katawan na nabiyak alang-alang sa inyo. Gawin niyo ito para sa aking ala-ala."
[11:25] Sa ganitong paraan rin ang baso, matapos na kumain ay sinabi Niya, "Ang basong ito ang Bagong Kasunduan na pinagtibay gamit ang Aking dugo: tuwing iinumin niyo ito, gawin niyo ito para sa aking ala-ala."
[11:26] Dahil gaano man kadalas niyo kainin ang tinapay na ito, at inuman ang basong ito, kayo ay nag-aanunsyo ng kamatayan ng Panginoon, hanggang sa pagdating Niya.
[11:27] Kaya sinuman ang kumain ng tinapay na ito o uminom sa baso ng Panginoon sa paraang di nararapat ay mananagot sa katawan at dugo ng Panginoon.
[11:28] Kaya dapat usisain ng tao ang sarili niya, at sa ganitong paraan siya dapat na kumain mula sa tinapay, at uminom siya mula sa baso.
[11:29] Dahil ang kumakain at umiinom sa hindi nararapat na paraan, ay kumakain at umiinom ng kaparusahan sa sarili niya, na hindi nauunawaan ang katawan ng Panginoon.
[11:30] Dahil dito marami sa kalagitnaan niyo ang mahihina at may sakit, at marami na ang nakatulog.
[11:31] Dahil kung hahatulan natin ang ating mga sarili ay hindi na tayo hahatulan.
[11:32] Pero kapag nasa ilalim tayo ng paghahatol ng Panginoon, tayo ay dinidisiplina para hindi na tayo mahatulan kasama ng mundo.
[11:33] Kaya mga kapatid ko, kapag nagtitipon kayo para kumain ng Hapunan ng Panginoon, maghintay kayo sa isa't isa.
[11:34] At kung may nagugutom na, sa bahay siya dapat kumain para hindi humantong sa kaparusahan ang pagtitipon niyo. At aayusin ko na lamang ang ibang mga bagay sa pagdating ko diyan.
[12:1] Ngayon, hindi ko gusto, mga kapatid, na wala kayong alam patungkol sa mga kaloob ng Espiritu.
[12:2] Alam niyo naman, kayo ay mga hentil, na nasanay nang sumunod sa mga rebultong walang kakayanang magsalita saan mang lugar kayo akayin.
[12:3] Kaya, ipinaaalam ko sa inyo na walang nagsasalita ayon sa Espiritu ng Diyos na nagsasabing, "Kasumpa-sumpa si Jesus:" at walang kayang magsabing, "Panginoong Jesus," kundi sa pamamagitan ng Banal na Espiritu.
[12:4] Ngayon ay may iba-ibang kaloob, pero iisang Espiritu.
[12:5] May iba-iba ring mga ministeryo, pero iisang Panginoon.
[12:6] May iba-iba ring mga gawain, pero iisa ang Diyos na gumagawa ng lahat, sa lahat ng bagay.
[12:7] At ibinigay sa bawat isa ang kapahayagan ng mga bagay mula sa Espiritu para ito ay magdala ng kabutihan.
[12:8] Dahil sa isa ay ibinigay, sa pamamagitan ng Espiritu, ang salita ng karunungan; sa iba naman ang salita ng kaalaman ayon sa parehong Espiritu;
[12:9] sa isa naman, pananalig sa pamamagitan ng parehong Espiritu; sa iba naman, biyaya ng kagalingan sa pamamagitan ng parehong Espiritu;
[12:10] sa iba naman, mga himalang gawain; sa iba naman, kapahayagan ng kalooban ng Diyos; sa iba naman, kakayanang maunawaan ang mga espiritu; sa isa naman, kakaibang klaseng mga wika; sa iba naman, kahulugan ng mga kakaibang wika.
[12:11] Pero lahat ng mga ito ay pinagagana ng iisa at parehong Espiritu na nagbabahagi sa bawat isa ayon sa kagustuhan Niya.
[12:12] Dahil kung paanong ang katawan ay iisa at may maraming bahagi, at lahat ng bahagi nitong nag-iisang katawan, bagama't marami, ay namumuhay sa iisang katawan: sa ganitong paraan rin ang Kristo.
[12:13] At dahil sa pamamagitan ng iisang Espiritu lahat tayo ay inilublob sa iisang katawan, kahit pa tayo'y mga Judio, o mga Griyego man, kahit pa tayo'y mga alipin, o mga malaya man. At sa iisang Espiritu tayong lahat ay uminom.
[12:14] At dahil ang katawan ay hindi isang bahagi, kundi marami;
[12:15] kung sabihin ng paa, "Dahil hindi ako kamay, hindi ako kabilang sa katawan, ni para dito!" Hindi nga ba ito kabilang sa katawan?
[12:16] At kung sabihin ng taynga, "Dahil hindi ako mata, hindi ako kabilang sa katawan, ni para dito!" Hindi nga ba ito kabilang sa katawan?
[12:17] Kung ang buong katawan ay isang mata, nasaan ang pandinig? Kung ang kabuuan ay pandinig, nasaan ang pang-amoy?
[12:18] At ngayon, ang Diyos ang naglagay ng mga bahagi, bawat isa sa kanila, sa loob ng katawan, ayon sa Kanyang plano.
[12:19] Pero kung silang lahat ay iisang bahagi lamang, nasaan na ang katawan?
[12:20] Pero ngayon ay talagang maraming bahagi, pero iisa ang katawan.
[12:21] At hindi maaaring sabihin ng mata sa kamay, "Hindi kita kailangan!" O muli pa, ang ulo sa katawan, "Hindi kita kailangan!"
[12:22] Subalit lalo pa ngang higit na kailangan ang mga bahagi ng katawan na mukhang mas mahihina sa iba.
[12:23] At ang mga iniisip natin na hindi mahalaga para sa katawan, ang mga ito pa ang binibigyan natin ng malaking karangalan, at ang mga nakahihiyang tignan para sa atin ang siyang nagtataglay ng malaking pagpapahalaga.
[12:24] Hindi kasi ito kailangan ng mga may karangalan sa atin. Subalit ang Diyos ang nagdisenyo sa katawan para ang mga may maliit na halaga ay mabigyan ng mas maraming karangalan,
[12:25] para walang mangyaring hidwaan sa loob ng katawan; sa halip ay magkaroon ng malasakit ang mga miyembro nito para sa isa't isa.
[12:26] At kung sakaling magkasakit ang isang miyembro, nararamdaman ito ng lahat ng mga miyembro; kung sakaling maparangalan ang isang miyembro, lahat ng mga miyembro ay nagdiriwang kasama nito.
[12:27] Ngayon, kayo ang katawan ni Kristo, at sa katunayan ay mga bahagi ng katawan Niya.
[12:28] At inilagay ng Diyos ang ilan sa gitna ng Konggregasyon; una, mga mensahero, pangalawa, mga propeta, pangatlo, mga tagapagturo, sumunod ay mga gumagawa ng himala, tapos, mga may kaloob na kagalingan, mga taga-suporta, mga tagapamahala, mga nagsasalita ng kakaibang klaseng mga wika.
[12:29] Hindi lahat ay mga mensahero, hindi lahat ay mga propeta, hindi lahat ay mga tagapagturo, hindi lahat ay gumagawa ng himala.
[12:30] Hindi lahat ay may kaloob na kagalingan, hindi lahat ay nagsasalita sa kakaibang wika, hindi lahat ay nakakapagpaliwanag ng mga ito.
[12:31] Pero sikapin niyong makamtan ang mga pinakamahalagang kaloob: at ipakikita ko sa inyo, bukod pa dyan, kung paano gamitin ang mga ito sa pinakamahusay na paraan.
[13:1] Kung magsalita man ako sa mga wika ng tao at ng mga anghel, pero wala naman akong pag-ibig, isa lang akong tumutunog na tanso o pinapalong simbalo.
[13:2] At kung ako man ay may kaloob sa pagpapahayag ng Salita ng Diyos, at nakauunawa ng lahat ng mga hiwaga, at lahat ng kaalaman; at kung taglay ko man ang lahat ng pananalig, anupat napapaalis ko ang mga bundok, pero wala naman akong pag-ibig, wala akong kabuluhan.
[13:3] At kung ipamudmod ko lahat ng ari-arian ko, at kung ialay ko ang katawan ko para sunugin pero wala naman akong pag-ibig, wala akong mapapala.
[13:4] Ang pag-ibig ay nagtitiis, nagpapakita ng kabaitan; ang pag-ibig ay hindi naiinggit; ang pag-ibig ay hindi nagmamalaki sa sarili, hindi nagyayabang,
[13:5] hindi kumikilos ng kahiya-hiya, hindi habol ang sariling interes, hindi magagalitin, hindi naghihiganti sa masama,
[13:6] hindi natutuwa sa kamalian, pero natutuwa sa katotohanan;
[13:7] laging nagpapatawad, laging nananalig, laging umaasa, laging nagtitiis.
[13:8] Ang pag-ibig ay hindi kailanman mawawalan ng bisa: kahit pa ang mga propesiya, ang mga ito ay lilipas; kahit ang mga kakaibang wika, ang mga ito ay may katapusan; kahit ang kaalaman, ito ay titigil.
[13:9] Dahil kapiraso lamang ang ating nalalaman, at kapiraso lamang ang ating ipinapahayag.
[13:10] Pero kapag dumating na ang kabuuan, sa puntong iyon ay aalisin na iyung kapiraso.
[13:11] Nang ako ay bata pa, nagsasalita ako bilang isang bata, nag-iisip ako bilang isang bata, nangangatwiran ako bilang isang bata: pero nang ako ay tumuntong na sa tamang gulang, itinigil ko na ang mga gawi ng kabataan.
[13:12] Tumitingin kasi tayo ngayon gamit ang malabong salamin; pero sa panahong iyon, mukhaan na. Ngayon, kapiraso lang ang alam ko, pero sa panahong iyon ay makikilala ko rin kung paano ako nakilala.
[13:13] At ngayon, ang tatlong ito ay nananatili: pananalig, pag-asa, at pag-ibig; pero pinakadakila sa mga ito ang pag-ibig.
[14:1] Magpursigi kayo sa pag-ibig, at pagsikapan niyong makamit ang mga kaloob ng Espiritu, pero higit sa lahat na makapagpahayag kayo ng kalooban ng Diyos.
[14:2] Ang nagsasalita kasi sa kakaibang wika ay hindi sa tao nagsasalita kundi sa Diyos: dahil walang makauunawa nito. Pero nagsasalita siya ng mga hiwaga sa espiritu.
[14:3] Pero ang nagpapahayag ng kalooban ng Diyos ay nagsasalita sa mga tao para sa ikatatatag ng pananampalataya, at para sa ikagiginhawa, at ikalalakas ng kalooban.
[14:4] Ang nagsasalita sa kakaibang wika ay pinatatatag ang sariling pananalig, pero ang nagpapahayag ng kalooban ng Diyos ay pinatatatag ang pananalig ng buong konggregasyon.
[14:5] Pero gusto ko na lahat kayo ay magsalita sa kakaibang wika, at higit sa lahat ay makapagpahayag kayo ng kalooban ng Diyos: dahil mas dakila ang nagpapahayag ng kalooban ng Diyos kaysa sa nagsasalita sa kakaibang wika, maliban na lamang kung maipaliwanag niya ang ibig sabihin nito, upang ang buong konggregasyon ay tumanggap ng katatagan sa pananalig.
[14:6] At ngayon, mga kapatid, kung pumunta ako sa inyo na nagsasalita sa kakaibang wika, anung pakinabang ang maibibigay ko sa inyo, kung hindi ako magsasalita sa inyo alinman sa mga ito: sa pamamagitan ng pagpapahayag ng bagay na mahiwaga, o sa pamamagitan ng kaalaman, o sa pamamagitan ng propesiya, o sa pamamagitan ng pagtuturo?
[14:7] Kahit naman ang mga bagay na walang buhay na tumutunog, kung ito man ay plauta o gitara, kung ang mga ito ay hindi nagbibigay ng kakaibang tunog, paano malalaman ang kanta na tinutugtog sa plauta o sa gitara?
[14:8] Dahil kung ang trumpeta rin ay nagbigay ng hindi maintindihang tunog, sino ang makakapaghanda para sa digmaan?
[14:9] Sa ganitong paraan rin kayo gamit ang dila. Maliban sa magbigay kayo ng salitang naiintindihan, paano mauunawaan ang bagay na sinasabi? Para lang kayong nagsasalita sa hangin.
[14:10] Kahit man napakaraming klaseng tunog mayroon sa daigdig, wala sa mga ito ang walang kahulugan.
[14:11] Kaya kung hindi ko alam ang kahulugan ng pangungusap, ako ay magiging isang dayuhan sa nagsasalita at ang nagsasalita ay isang dayuhan para sa akin.
[14:12] Ganito rin para sa inyo. Yamang kayo ay masigasig sa mga kaloob ng Espiritu, sikapin niyo na managana kayo rito para sa ikatatatag ng konggregasyon.
[14:13] Dahil dito dapat na manalangin ang nagsasalita ng kakaibang wika na makapagpaliwanag rin siya ng ibig sabihin.
[14:14] Kung nananalangin kasi ako sa kakaibang wika, ang espiritu ko ay nananalangin pero hindi nakikinabang ang aking isipan.
[14:15] Ano na ngayon ang gagawin? Mananalangin ako sa espiritu, pero mananalangin rin ako ng may pang-unawa: kakanta ako sa espiritu, pero kakanta rin ako ng may pang-unawa.
[14:16] Dahil kung hindi, kapag nagpuri ka sa espiritu, paano magsasabi ng "Amen!" sa iyong pagpapasalamat ang nasa lugar ng walang alam, samantalang hindi niya maintindihan ang sinasabi mo?
[14:17] Dahil talagang magandang gawain ang pagpapasalamat mo, pero ang kapwa mo naman ay hindi napapatatag ang pananalig.
[14:18] Nagpapasalamat ako sa aking Diyos na nagsasalita ako sa kakaibang wika higit sa inyong lahat.
[14:19] Pero sa loob ng konggregasyon, gugustuhin ko pa na magsalita sa limang pangungusap gamit ang kaunawaan ko para ang iba rin ay matuto kaysa 10 libong salita gamit ang kakaibang wika.
[14:20] Mga kapatid, huwag kayong maging mga bata sa pang-unawa, sa halip, sa kasamaan kayo dapat maging mga sanggol, pero sa pang-unawa, dapat maging mga sakdal kayo.
[14:21] Nakasulat sa loob ng Batas na sa pamamagitan ng mga kakaibang wika, at sa pamamagitan ng mga labi ng iba ay magsasalita Ako sa mga taong ito, at kahit pa sa paraang ito ay hindi nila Ako pakikinggan, sabi ng Panginoon.
[14:22] Kaya naman isang pambihirang bagay ang mga kakaibang wika, hindi para sa mga mananampalataya kundi para sa mga di mananampalataya: pero ang pagpapahayag sa kalooban ng Diyos ay hindi pambihirang bagay para sa mga di mananampalataya, kundi para sa mga mananampalataya.
[14:23] Kaya kung ang buong konggregasyon ay nagkatipon sa isang lugar, at lahat ay nagsasalita ng kakaibang wika, at may dumating na di pa naturuan o di mananampalataya, di ba nila sasabihin na nababaliw kayo?
[14:24] Pero kung lahat ay nagpapahayag ng kalooban ng Diyos, at may dumating na di mananampalataya o di pa naturuan, siya ay maitutuwid ng bawat isa, habang nasa pagsusuri ng lahat.
[14:25] At sa ganitong paraan ay maisisiwalat ang mga lihim ng puso niya, at dahil dito ay mapapadapa siya sa lupa, sasamba sa Diyos habang nagsasabing, "Tunay na ang Diyos ay nasa inyo!"
[14:26] Paano ngayon ito, mga kapatid? Kapag kayo ay nagkakatipon, bawat isa sa inyo ay may dalang awitin, may pagtuturo, may pagsasalita sa kakaibang wika, may kapahayagan, may pagbibigay ng kahulugan; lahat ay dapat gawin sa ikatatatag ng pananampalataya.
[14:27] Kung may magsalita sa kakaibang wika, dala-dalawa o hanggang tatlo lamang, at may nakalaang panahon para sa bawat isa, at dapat may isang nagpapahayag ng kahulugan.
[14:28] Pero kung walang makapagpapahayag ng kahulugan, dapat siyang manahimik sa loob ng konggregasyon; at kausapin niya na lamang ang sarili at ang Diyos.
[14:29] At hayaang magsalita ang dalawa o tatlong propeta, at ang iba naman ay dapat na timbangin ang sinabi.
[14:30] Pero kung ipinahayag ang kahulugan sa ibang nakaupo, dapat manahimik ang nauna.
[14:31] Magagawa niyo kasing lahat na isa-isang magpahayag ng kalooban ng Diyos para matuto ang lahat, at guminhawa ang kalooban ng lahat.
[14:32] At ang mga espiritu ng mga propeta ay nasa kapangyarihan ng mga propeta.
[14:33] Dahil hindi Siya ang Diyos ng kaguluhan, kundi ng kapayapaan. Ganito ang pamamaraan sa lahat ng mga konggregasyon ng mga banal.
[14:34] Dapat na manahimik ang mga kababaihan niyo na may asawa sa loob ng mga konggregasyon. Hindi kasi sila naatasang magsalita sa marami, sa halip ay dapat silang magpasakop sa pamumuno ng asawang lalake kung paano rin sinasabi sa Batas.
[14:35] Pero kung may bagay na gusto nilang matutunan, tanungin nila ang kanilang mga asawang lalake sa loob ng tahanan. Hindi kasi angkop para sa mga asawang babae na magsalita sa konggregasyon.
[14:36] Sa inyo ba nagmula ang Salita ng Diyos, o sa inyo lang ba ito nakaabot?
[14:37] Kung sinuman ay nag-aakalang siya ay isang propeta o may gabay ng Espiritu, dapat niyang maunawaan na ang mga bagay na isinusulat ko sa inyo ay mga utos ng Panginoon.
[14:38] Pero kung sinuman ay walang pang-unawa, huwag niyo siyang pagtuonan ng pansin.
[14:39] Kaya naman mga kapatid, maging masigasig kayo sa pagpapahayag ng kalooban ng Diyos, at huwag niyong pagbawalan ang pagsasalita sa kakaibang wika.
[14:40] Dapat na gawin ang lahat ng bagay ng marangal, at naayon sa tamang kaayusan.
[15:1] Ngayon, mga kapatid, ipinauunawa ko sa inyo ang Masayang Balita na inanunsyo ko sa inyo na inyo ring tinanggap, kung saan rin kayo ay nakatayo.
[15:2] Sa pamamagitan rin nito ay naligtas kayo, kung kayo ay nakakapit sa Salita na ipinangaral ko sa inyo, kung hindi ay nanalig kayo ng walang kabuluhan.
[15:3] Dahil ibinigay ko sa inyo una sa lahat ang akin ring tinanggap, na si Kristo ay namatay para sa mga kasalanan natin, alinsunod sa mga nakasulat sa Biblia,
[15:4] at na Siya ay inilibing, at na Siya ay nagbangon sa ikatlong araw, alinsunod sa mga nakasulat sa Biblia:
[15:5] at na Siya ay nagpakita kay Pedro, sumunod ay sa labindawala.
[15:6] Pagkatapos ay sabay-sabay Siyang nagpakita sa 500 mahigit na kapatiran; kung saan ang karamihan ay naririto pa hanggang ngayon, pero ang ilan rin sa kanila ay nakatulog na.
[15:7] Pagkatapos ay nagpakita Siya kay Tyago; tapos ay sa lahat ng mga mensahero.
[15:8] At kahulihulihan sa lahat, para bang isang isinilang nang hindi pa kabuwanan, nagpakita rin Siya sa akin.
[15:9] Dahil ako ang pinaka kulelat sa mga mensahero na hindi pa nga dapat na tawaging mensahero, dahil inusig ko ang konggregasyon ng Diyos.
[15:10] Pero dahil sa kagandahang-loob ng Diyos, ako ay ako, at hindi nasayang ang kagandahang-loob Niya para sa akin; gayunpaman mas higit akong nagtrabaho kaysa sa kanilang lahat, pero hindi ako, kundi ang kagandahang-loob ng Diyos na nasa akin.
[15:11] Kaya naman, kahit pa ako o sila man, sa ganitong paraan kami nagpoproklama, at sa ganitong paraan kayo ay nanampalataya.
[15:12] Ngayon, kung si Kristo ay ipinoproklamang bumangon mula sa mga patay, anung dahilan na ang ilan sa inyo ay nagsasabi na walang pagbangon ng mga patay?
[15:13] Pero kung wala ngang pagbangon ng mga patay, si Kristo ay hindi rin bumangon.
[15:14] Pero kung si Kristo ay hindi nagbangon, samakatuwid, walang katuturan ang mga pagpoproklama namin, at wala ring silbi ang pananampalataya niyo.
[15:15] At matutuklasan rin kami na mga pekeng testigo ng Diyos dahil nagpatotoo kami patungkol sa Diyos na ibinangon Niya si Kristo na hindi naman pala bumangon, kung ang mga patay nga ay hindi bumabangon.
[15:16] Dahil kung hindi bumabangon ang mga patay, hindi rin bumangon si Kristo.
[15:17] At kung hindi bumangon si Kristo, walang silbi ang pananampalataya niyo; nasa kapangyarihan pa kayo ng inyong mga kasalanan.
[15:18] Kaya naman ang mga nakatulog rin kay Kristo ay mga napahamak.
[15:19] Kung sa gitna ng buhay na ito lamang tayo may pag-asa kay Kristo, ay mas kawawa tayo kumpara sa lahat ng mga tao.
[15:20] Pero ngayon ay nagbangon si Kristo mula sa mga patay, na Siyang naging unang bunga mula sa mga nakatulog.
[15:21] Dahil yamang sa pamamagitan ng tao ay dumating ang kamatayan, sa pamamagitan din ng tao ay dumating ang pagbangon ng mga patay.
[15:22] Dahil kung papaanong sa pamamagitan ni Adan, lahat ay namamatay, sa ganito ring paraan sa pamamagitan ni Kristo lahat ay mabubuhay.
[15:23] Pero ang bawat isa ay babangon ayon sa kanyang sariling pagkakatawag: si Kristo na Unang Bunga, pagkatapos ay ang mga na kay Kristo, sa panahon ng Kanyang pagdating.
[15:24] Kasunod nito ay ang katapusan kapag ibinigay na Niya ang kaharian sa Diyos at Ama, kapag binuwag na Niya ang lahat ng pamumuno at lahat ng awtoridad, at kapangyarihan.
[15:25] (Dahil kinakailangan Niyang maghari hanggang sa panahon na mailagay Niya ang lahat ng mga kalaban sa ilalim ng mga paa Niya.
[15:26] Ang huling kalaban na wawasakin ay ang Kamatayan.
[15:27] Dahil inilagay Niya ang pamamahala sa lahat ng bagay sa ilalim ng mga paa Niya. Pero kapag sinabing "inilagay Niya ang pamamahala sa lahat ng bagay," malinaw na hindi kasama rito ang naglagay ng pamamahala sa lahat ng bagay sa ilalim Niya.
[15:28] At kapag nailagay na sa ilalaim Niya ang pamamahala sa lahat ng bagay, sa puntong iyon, ang Anak rin mismo ay magpapasakop sa pamamahala Niya na naglagay sa lahat ng bagay sa pamamahala Niya, para ang Diyos ay mapasa lahat-lahat.)
[15:29] Kung hindi ay ano naman ang gagawin nila sa mga nagpapalublob alang-alang sa mga patay, kung hindi naman pala ibabangon ang mga patay? Bakit pa sila inilulublob alang-alang sa mga patay?
[15:30] Bakit rin kami nasa bingid ng kamatayan sa bawat oras?
[15:31] Araw-araw akong namamatay alang-alang sa ating ipinagyayabang na aking iniingatan sa pamamagitan ni Kristo Jesus na Panginoon natin.
[15:32] Kung nakikipaglaban ako sa mga mababangis na hayop na nasa Ephesus ayon sa pamantayan ng tao, anung mapapala ko kung hindi magbabangon ang mga patay? "Magkainan tayo at mag-inuman, dahil patay na tayo bukas!"
[15:33] Huwag kayong palilinlang: ang masamang impluwensiya ay sumisira sa mabuting kaugalian.
[15:34] Gumising kayo sa katuwiran, at huwag kayong magkasala; dahil ang ilan ay walang kaalaman sa Diyos: sinasabi ko ito para mahiya naman kayo.
[15:35] Pero sasabihin ng ilan, "Paano bumabangon ang mga patay? At anung uri ng katawan ang gagamitin nila?"
[15:36] Hangal ka! Ang binhing itinanim ay hindi mabubuhay maliban sa ito ay mamatay.
[15:37] At ang itinatanim mo ay hindi ang katawan na tatanggapin mo, kundi parang nagtatanim ka ng isang talop na butil, kung ito man ay trigo o anumang uri ng pananim.
[15:38] At ang Diyos ang nagbibigay dito ng katawan ayon sa kagustuhan Niya, at sa bawat isang binhi, ang sarili nitong katawan.
[15:39] Hindi lahat ng laman ay magkakaparehong klase ng laman: subalit iba talaga ang laman ng mga tao, iba rin ang laman ng mga hayop, iba rin ang sa mga isda, iba rin sa mga ibon.
[15:40] Mayroon ding mga katawang makalangit, at katawang makalupa: subalit kakaiba ang kaluwalhatian ng sa taga langit, at kakaiba ang sa taga lupa.
[15:41] Iba ang kaningningan ng araw, iba naman ang kaningningan ng buwan, iba rin ang kaningningan ng mga bituwin: dahil ang isang bituwin ay may taglay na kakaibang ningning kumpara sa ibang bituwin.
[15:42] Ganito rin sa pagbangon ng mga patay. Itinatanim ito na nabubulok, ibabangon ito na di na mabubulok.
[15:43] Itinatanim ito na walang karangalan; ibabangon ito ng may karangalan: Itinatanim ito ng may kahinaan; ibabangon ito ng may kapangyarihan.
[15:44] Itinatanim ito sa katawang lupa, ibabangon ito sa katawang espirituwal. May katawang lupa, at mayroong katawang espirituwal.
[15:45] Ganito rin ang nakasulat, ang unang tao, si Adan, ay ginawa bilang isang kaluluwang may buhay; ang huling Adan naman, bilang isang espiritung nagbibigay-buhay.
[15:46] Subalit hindi nauna ang espirituwal, kundi ang makalupa; pagkatapos ay ang espirituwal.
[15:47] Ang unang tao ay mula sa lupa, makalupa, ang pangalawang tao, ang Panginoon na mula sa langit.
[15:48] Kung paano ang buhay nitong makalupa, ay ganoon rin ang mga makalupa, at kung paano ang buhay nitong Makalangit, ganoon rin ang mga makalangit.
[15:49] At yamang suot natin ang katangian nitong makalupa, isusuot rin natin ang katangian ng Makalangit.
[15:50] Ito ngayon ang sinasabi ko, mga kapatid, na ang dugo at laman ay hindi kakayaning magmana ng Kaharian ng Diyos, ni ang nasisira ay magmamana ng hindi nasisira.
[15:51] Pansinin niyo, isang hiwaga ang sinasabi ko sa inyo; hindi talaga tayo lahat matutulog, pero lahat tayo ay mag-iibang anyo.
[15:52] Sa isang iglap, sa isang kisap ng mata, sa huling trumpeta: dahil patutunugin ang trumpeta, at ang mga patay ay ibabangon na hindi na kailanman masisira, at tayo ay mag-iibang anyo.
[15:53] Dahil itong nasisira ay dapat na suotan ng hindi nasisira, at itong mortal ay dapat suotan ng pagka-imortal.
[15:54] Pero kapag itong nasisira ay magsuot na ng hindi nasisira, at itong mortal ay magsuot na ng pagka-imortal, sa puntong iyon ay matutupad ang salita na nakasulat, "Nilamon na ang Kamatayan na nagresulta sa tagumpay.
[15:55] Nasaan na, O Kamatayan, ang iyong patalim? Nasaan na, O Libingan, ang iyong tagumpay?"
[15:56] Ngayon, ang patalim ni Kamatayan ay ang kasalanan, at ang kapangyarihan ng kasalanan ay ang Batas.
[15:57] Pero salamat sa Diyos na nagbibigay sa atin ng tagumpay sa pamamagitan ng ating Panginoong Jesu Kristo.
[15:58] Kaya naman, mga minamahal kong kapatid, maging matatag kayo, hindi natitinag, laging masagana sa gawain ng Panginoon, yamang alam natin na ang pagod niyo ay hindi nawawalan ng kabuluhan sa Panginoon.
[16:1] Ngayon, patungkol sa koleksyon na para sa mga banal, kung paano ko sinabihan ang mga konggregasyon sa Galatia, ganito rin ang dapat niyong gawin.
[16:2] Sa bawat unang araw ng linggo, bawat isa sa inyo ay magtabi ng inipon niya mula sa anumang pagpapalang tinanggap para pagdating ko ay wala nang mangyaring pangungulekta sa oras na iyon.
[16:3] At pagdating ko, sinumang aprobahan niyo sa pamamagitan ng mga liham, sila ang ipadadala ko para magdala ng kagandahang-loob niyo papuntang Jerusalem.
[16:4] at kung nararapat na pumunta rin ako, pupunta sila na kasama ko.
[16:5] At pupuntahan ko kayo kapag dumaan ako sa Macedonia, sa Macedonia kasi ang daan ko.
[16:6] At baka sakaling sa inyo na ako manatili o magpalipas rin ng taglamig, para maihatid niyo ako saan man ako papunta.
[16:7] Hindi ko na kasi planong makita kayo ngayon sa biyahe, pero umaasa ako na manatili ng ilang panahon sa inyo kung hahayaan ng Panginoon.
[16:8] Pero mananatili ako sa Ephesus hanggang Pentecostes.
[16:9] May dakila at mabisang pintuan kasi ang nagbukas para sa akin, pero maraming kumakalaban.
[16:10] Ngayon, kung sakaling dumating si Timoteo, sikapin niyo na makasama niya kayo na walang kinatatakutan: dahil ginagawa niya rin, tulad ko, ang trabaho ng Panginoon.
[16:11] Kaya naman, huwag niyong hayaan na hamakin siya ninuman: at ihatid niyo siya ng payapa para makarating siya sa akin: dahil naghihintay ako sa kanya pati ng mga kapatiran.
[16:12] Patungkol naman sa kapatid na Apollo, pinakiusapan ko siya ng maigi na pumunta sa inyo kasama ng mga kapatiran: pero hindi niya gusto kahit sa anung paraan na ngayon na pumunta. Kundi pupunta siya kapag may pagkakataon siya.
[16:13] Magbantay kayo, manatili kayong nakatayo sa pananalig, magpakatapang kayo, maging matibay kayo.
[16:14] Ang lahat ng mga gawain niyo ay dapat gawin ng may pag-ibig.
[16:15] Nakikiusap rin ako sa inyo, mga kapatid, (kilala niyo ang pamilya ni Stefanas na ito ang unang bunga sa Achaia, at itinalaga nila ang mga sarili nila sa paglilingkod sa mga banal,)
[16:16] na kayo rin ay magpasakop sa mga tulad nila, at sa bawat isang tumutulong at nagpapagal sa gawain.
[16:17] Natutuwa rin ako sa pagdating ni Stefanas at ni Fortunato, at ni Achaico, dahil pinunan nila ang kakulangan niyo.
[16:18] Pinanariwa nila kasi ang aking espiritu at ang sa inyo: kaya naman ay pahalagahan niyo ang mga tulad nila.
[16:19] Binabati kayo ng mga konggregasyon sa Asia. Wagas na pagbati sa Panginoon ang pinaaabot sa inyo ni Aquila at Priscilla kasama ng konggregasyon na nasa tahanan nila.
[16:20] Ang lahat ng mga kapatiran ay binabati kayo. Batiin niyo ang isa't isa sa banal na halik.
[16:21] Akong si Pablo ang nagsulat sa pagbating ito gamit ang aking kamay.
[16:22] Kung sinuman ay hindi nagmamahal sa Panginoong Jesu Kristo, dapat niyo siyang tratuhin bilang isang bagay na isinumpa. Ang ating Panginoon ay magbabalik.
[16:23] Ang kagandahang-loob ng Panginoong Jesu Kristo ay sumainyo.
[16:24] Ang pag-ibig ko ay sumainyong lahat alang-alang kay Kristo Jesus. Amen. Ang unang sulat sa mga Korinto ay isinulat mula sa Filipos sa pamamagitan ni Stefanas, at ni Fortunato, at ni Achaico, at ni Timoteo.
[1:1] Pablo, mensahero ni Jesu Kristo sa pamamagitan ng kalooban ng Diyos, at si kapatid na Timoteo. Sa konggregasyon ng Diyos na nasa Korinto, kasama ng lahat ng mga banal na nasa buong Achaia:
[1:2] Kagandahang-loob sa inyo at kapayapaan mula sa ating Diyos Ama, at Panginoong Jesu Kristo.
[1:3] Kapuri-puri ang Diyos at Ama ng ating Panginoong Jesu Kristo, ang Ama ng Kahabagan, at Diyos ng lahat ng Kalakasan;
[1:4] na siyang nagpapalakas ng ating loob sa gitna ng lahat ng ating mga paghihirap, para magawa nating palakasin ang loob nila na nasa anumang paghihirap sa pamamagitan ng biyayang kalakasan na nagpapalakas sa ating mga sarili mula sa Diyos.
[1:5] Dahil kung paano nag-uumapaw ang paghihirap ni Kristo para sa atin, gayun rin karami ang biyayang kalakasan natin sa pamamagitan ni Kristo.
[1:6] Pero kung kami man ay naghihirap, ito ay para sa inyong kaginhawahan, at kaligtasan na dumadaloy sa pamamagitan ng pagtitiis ng parehong mga paghihirap na atin ring pinagdadaanan. Kung kami man ay gumagaan ang kalooban, ito ay para sa inyong kaginhawahan, at kaligtasan.
[1:7] At ang pag-asa namin para sa inyo ay sigurado, yamang alam namin na kayong mga nakasama sa mga paghihirap ay kasama rin naming tatanggap ng kaginhawahan.
[1:8] Dahil hindi namin gusto na hindi niyo alam, mga kapatid, ang patungkol sa mga pinagdaanan naming kahirapan sa Asia, dahil sobra-sobra kaming nahirapan, higit pa sa aming kakayanan, anupat nawalan na kami ng pag-asa pang mabuhay.
[1:9] Sa kabila ng mga ito, taglay namin sa aming mga sarili ang sentensya ng kamatayan para hindi kami magtiwala sa aming mga sarili, kundi sa Diyos na nagpapabangon sa mga patay,
[1:10] na nagligtas sa atin mula sa dakilang Kamatayan, at patuloy Siyang nagliligtas, kung saan tayo ay umaasa na patuloy pa rin Siyang magliligtas.
[1:11] Kayo rin ay kasamang naglilingkod para sa amin sa pananalangin, para ang kaloob na ibinigay sa amin sa tulong ng maraming katauhan, ay magdulot ng pasasalamat ng marami dahil sa atin.
[1:12] Dahil ito ang ipinagmamalaki namin, ang testimonya ng aming konsensya, na sa pamamagitan ng katapatan at kabanalan ng Diyos, hindi sa pamamagitan ng karunungan ng laman, kundi sa pamamagitan ng kagandahang-loob ng Diyos, kami ay namuhay sa gitna ng mundo, at higit sa lahat, sa inyong harapan.
[1:13] Dahil wala kaming ibang isinusulat sa inyo maliban sa mga bagay na alam niyo na, o inyo ring kinikilala, at ako ay umaasa na inyo pa ring kikilalanin hanggang sa katapusan;
[1:14] tulad rin sa inyong unti-unting pagkakakilanlan sa amin, na kami ay inyong karangalan, kung paanong kayo rin ay aming karangalan sa araw ng pagdating ng Panginoong Jesus.
[1:15] At dahil sa kumpiyansang ito ay ginusto ko na magpunta sa inyo noon pa, para magkaroon kayo ng pangalawang kagandahang-loob.
[1:16] At para mabisita kayo habang nasa daan papuntang Macedonia, at muling pumunta sa inyo mula sa Macedonia, at sa pamamagitan niyo ay magpahatid papuntang Judea.
[1:17] Ngayon, hindi ba ako nagdadalawang isip sa plano kong ito, o kaya ang mga bagay na pinaplano ko ay ayon sa laman ko pinaplano, kaya mayroon sa akin na "Oo, oo;" at, "Hindi, hindi?"
[1:18] Pero matapat ang Diyos dahil ang salita namin sa inyo ay hindi, "Oo at Hindi."
[1:19] Dahil ang Anak ng Diyos, si Jesu Kristo, na naiproklama sa tulong namin sa kalagitnaan niyo, sa pamamagitan ko at ni Silvano, at Timoteo, ay hindi, "Oo" at "Hindi," kundi noon pa ay "Oo" na sa Kanya.
[1:20] Lahat kasi ng mga pangako ng Diyos sa Kanya, ang mga ito ay, "Oo," at ang mga ito ay, "Amen," sa Kanya, para sa karangalan ng Diyos sa pamamagitan natin.
[1:21] Ngayon, ang nagtataguyod sa amin kay Kristo kasama niyo, at ang humirang sa atin ay ang Diyos;
[1:22] na Siya ring nagtatak sa atin, at nagbigay ng deposito ng Espiritu sa loob ng ating mga puso.
[1:23] Pero ako ay nananawagan sa Diyos na saksi ko sa aking kaluluwa, dahil hangad kong iligtas kayo sa kahihiyan kaya hindi pa ako nagpunta sa Corinth.
[1:24] Hindi dahil pinaghaharian namin ang inyong pananampalataya, kundi kami ay katuwang sa inyong kagalakan, dahil sa pananampalataya kayo ay nakatayo.
[2:1] Pero ito ay pinagpasyahan ko na sa sarili ko, na hindi na muling magpunta sa inyo ng may kalungkutan.
[2:2] Dahil kung magdudulot ako ng bagay na ikalulungkot niyo, sino ngayon ang magbibigay tuwa sa akin, kundi ang nalungkot dahil sa akin?
[2:3] At isinulat ko ito sa inyo dahil sa bagay na ito, kung sakaling sa pagdating ko dyan ay makaranas ako ng kalungkutan mula sa kanila na dapat kong ipagdiwang; kumpiyansa naman ako sa inyong lahat na ang kagalakan ko ay ang kagalakan niyong lahat.
[2:4] Dahil nagsulat ako sa inyo sa pamamagitan ng maraming paghihirap at kabigatan ng puso gamit ang sangkatutak na mga luha; hindi para kayo ay malungkot kundi para malaman niyo ang kasaganahan ng pagmamahal na mayroon ako para sa inyo.
[2:5] Pero kung sinuman ang nagdulot ng kalungkutan, hindi ako ang kanyang sinaktan ang damdamin, kundi bahagya lamang, para hindi ako magdulot ng kabigatan sa inyong lahat.
[2:6] Sapat na itong ganitong klaseng parusa na naranasan ng karamihan.
[2:7] Kaya naman, sa kabilang banda, ay lalo kayong magpatawad at magpalakasan ng loob, kung hindi ay baka ang katulad niya ay lamunin ng sobrang kalungkutan.
[2:8] Kaya nakikiusap ako sa inyo na pagtibayin ang inyong pagmamahal sa kanya.
[2:9] Dahil rin dito ako ay nagsulat, para malaman ko ang patotoo niyo, kung kayo ay masunurin sa lahat ng bagay.
[2:10] At sinuman ang patawarin niyo sa anumang bagay, ako rin. Dahil ako rin, kung patawarin ko ang sinuman sa anumang bagay, nagpatawad na ako alang-alang sa inyo sa harapan ni Kristo.
[2:11] Nang sa ganun ay hindi makakita ng bentahe si Satanas, dahil hindi tayo mangmang sa mga iniisip niya.
[2:12] Pero nang makarating na sa loob ng Troas para sa Masayang Balita ni Kristo, kahit na isang pinto ang nagbukas sa akin sa tulong ng Panginoon,
[2:13] wala akong kapahingahan sa espiritu ko nang hindi ko matagpuan si Tito na aking kapatid: sa halip nang makapagpaalam sa kanila ay lumakad ako papuntang Macedonia.
[2:14] Pero salamat sa Diyos na lagi tayong dinadala sa tagumpay sa tulong ni Kristo, at Siyang nagpapalabas ng bango ng kaalaman Niya sa pamamagitan natin sa bawat lugar.
[2:15] Tayo kasi ang pabango ni Kristo sa harap ng Diyos, sa kanila na naliligtas at sa kanila na napapahamak.
[2:16] Para sa isa, ang amoy ng Kamatayan na humahantong sa Kamatayan, pero sa isa, ang amoy ng Buhay na humahantong sa Buhay. At sino ang sapat ang kakayanan para sa mga bagay na ito?
[2:17] Dahil hindi kami tulad ng marami na nagkakamal ng salapi sa pagmamanipula ng Salita ng Diyos, kundi kami ay namumuhay ayon sa pagiging tapat, at talagang ayon sa Diyos kami ay nagsasalita sa harap ng Diyos sa tulong ni Kristo.
[3:1] Kami ba ay nagsisimula muling magmalaki sa aming mga sarili? Kung hindi naman ay kailangan ba namin, tulad sa iba, ng mga liham ng komendasyon sa harapan niyo, o mga komendasyong mula sa inyo?
[3:2] Ang liham namin ay kayo, nakaukit sa loob ng aming mga puso, kilala at nababasa ng lahat ng tao.
[3:3] Lumalabas kasi na kayo ang mga liham ni Kristo na isinusulat Niya sa pamamagitan namin, hindi isinulat sa pamamagitan ng tinta, kundi sa pamamagitan ng Espiritu ng Diyos na Buhay; hindi sa ibabaw ng mga sulatan na gawa sa bato, kundi sa ibabaw ng mga sulatang puso na gawa sa laman.
[3:4] At ganito ang tiwala na mayroon kami sa harap ng Diyos sa pamamagitan ni Kristo.
[3:5] Hindi dahil kami ay may sapat na kakayanan sa aming mga sarili para isipin na ang anumang bagay ay galing sa aming mga sarili, kundi ang kakayanan namin ay nagmumula sa Diyos,
[3:6] na Siya ring nagbigay sa atin ng sapat na kakayanan na maging mga lingkod ng Bagong Kasunduan, hindi iyong mula sa Kasulatan, kundi iyong mula sa Espiritu: dahil ang Kasulatan ay pumapatay, pero ang Espiritu ay nagbibigay Buhay.
[3:7] Pero kung ang ministeryo ng Kamatayan, sa pamamagitan ng Kasulatan na nakaukit sa mga bato ay dumating ng may kaningningan, anupat hindi kinayang tumitig ng mga anak ni Israel sa mukha ni Moises dahil sa kaningningan ng mukha niya na humuhupa:
[3:8] sa anung paraan ang ministeryo ng Espiritu ay di magiging mas maningning?
[3:9] Dahil kung ang ministeryo ng kahatulan ay maningning, mas lalo na ang ministeryo ng katuwiran na sobra-sobra sa kaningningan.
[3:10] Dahil kahit pa ito na ginawang maningning ay walang kaningningan sa pamamagitan ng bagay na ito, dahil sa kaningningan na higit sa lahat.
[3:11] Dahil kung iyung bagay na natatapos ay dumaan ng may kaningningan, di hamak na mas matindi sa kaningningan iyung bagay na di natatapos.
[3:12] Kaya naman, yamang tayo ay may ganitong pag-asa, matindi ang kalayaan na gamit natin sa pagsasalita,
[3:13] at di tulad ni Moises na naglagay ng talukbong sa ibabaw ng mukha niya para hindi makatitig ang mga anak ni Israel tungo sa hangganan niyong lumilipas.
[3:14] Pero tinanggalan ng kaunawaan ang kanilang mga kaisipan, dahil hanggang sa araw na ito ang parehong talukbong sa pagbabasa ng Lumang Kasunduan ay nananatili at di pa naaalis; ang talukbong na ito ay naglaho na sa pamamagitan ni Kristo.
[3:15] Pero hanggang sa araw na ito, kapag binabasa si Moises, ang talukbong ay nakalagay sa ibabaw ng puso nila.
[3:16] Pero sa bawat pagkakataon na bumaling tungo kay Kristo, nawawala na ang talukbong.
[3:17] Ngayon ang Espiritu ay ang Panginoon; at kung nasaan ang Espiritu ng Panginoon, nandoon ang kalayaan.
[3:18] Pero lahat tayo na may mukha na di nakatalukbong ay parang tumitingin sa salamin sa kaningningan ng Panginoon, na binabago ayon sa parehong larawan mula sa isang kaningningan tungo sa isa pang kaningningan, alinsunod sa Panginoong Espiritu.
[4:1] Dahil sa bagay na ito ay taglay natin ang ministeryong ito. Ayon sa naranasan naming habag, hindi kami pinanghihinaan ng loob;
[4:2] sa halip ay itinakwil na namin ang mga bagay na lihim na kahiya-hiya. Hindi kami lumalakad sa panggugulang, ni sa pambabaluktot ng Salita ng Diyos, sa halip ay, sa pagpapakita ng katotohanan, pinatutunayan namin ang aming mga sarili sa bawat konsensya ng tao sa harap ng Diyos.
[4:3] Pero kung nakatago man ang aming Masayang Balita, ito ay nakatago sa kanila na napapahamak:
[4:4] kung saan ang diyos ng mundong ito ay binulag ang mga kaisipan ng mga di nananalig, nang sa ganun ay hindi nila makita ang liwanag ng Masayang Balita ng kaningningan ni Kristo na Siyang larawan ng Diyos.
[4:5] Dahil hindi namin ipinoproklama ang aming mga sarili kundi si Kristo Jesus na Panginoon; at ang aming mga sarili na inyong mga lingkod alang-alang kay Kristo.
[4:6] Dahil ang Diyos na nagsalita sa liwanag na magliwanag mula sa dilim, ang Siyang nagliwanag sa loob ng mga puso natin para magbigay liwanag sa kaalaman ng kaluwalhatian ng Diyos sa mukha ni Jesu Kristo.
[4:7] Pero mayroon tayong kayamanan dito sa loob ng mga lalagyang gawa sa putik dahil ang rurok ng kapangyarihan ay sa Diyos, at hindi sa atin.
[4:8] Problemado kami sa bawat galaw, pero hindi kami nalulugmok; nagigipit, pero hindi nawawalan ng pag-asa;
[4:9] inuusig, pero hindi pinababayaan; itinatakwil, pero hindi napapahamak;
[4:10] laging dala-dala sa loob ng katawan ang pagkamatay ng Panginoong Jesus, para din ang Buhay ni Jesus ay maihayag sa pamamagitan ng aming mga katawan.
[4:11] Dahil laging kami na nabubuhay ay kinakaladkad papunta sa kamatayan alang-alang kay Jesus, para ang Buhay rin ni Jesus ay maipakilala sa loob ng aming mga mortal na katawan.
[4:12] Kaya naman, talagang kumikilos ang kamatayan sa amin, pero sa inyo ang Buhay.
[4:13] Pero tayo ay may parehong espiritu ng pananalig ayon sa nakasulat, "Nanalig ako, kaya ako ay nagsalita..." Tayo rin ay nananalig kaya rin tayo nagsasalita.
[4:14] Yamang alam natin na ang nagpabangon sa Panginoong Jesus ay magpapabangon rin sa atin sa pamamagitan ni Jesus, at Siyang magtatanghal sa amin kasama niyo.
[4:15] Dahil ang lahat ng bagay ay ginawa alang-alang sa inyo, para ang kagandahang-loob ay managana, sa pamamagitan ng pasasalamat ng marami, at mag-umapaw tungo sa kaluwalhatian ng Diyos.
[4:16] Dahil dito ay hindi kami pinanghihinaan ng loob, pero kung totoong ang ating panlabas na pagkatao ay nasisira, sa kabilang banda, ang panloob na pagkatao naman natin ay lumalago sa bawat araw.
[4:17] Dahil ang malumanay na paghihirap natin na panandalian lamang, ay gumagawa para sa atin ng sobra-sobra at walang hanggang bigat ng karangalan.
[4:18] Hindi na kami nakatuon pa sa mga bagay na nakikita, kundi sa mga bagay na hindi nakikita: dahil ang mga bagay na nakikita ay lumilipas, pero ang mga bagay na hindi nakikita ay walang hanggan.
[5:1] Alam natin kasi na kung ang ating makalupang tahanan na isang tolda ay masira, mayroon tayong gusali mula sa Diyos, isang tahanan na hindi gawa sa kamay, walang hanggan sa gitna ng kalangitan.
[5:2] At dahil sa bagay na ito tayo ay umaatungal, sabik na maisuot ang ating tahanan na mula sa langit.
[5:3] Kung tunay ngang madamitan na ay hindi na tayo matatagpuang hubad.
[5:4] Ngayon kasi, tayo na nasa loob ng tolda ay umaatungal, hirap, dahil hindi natin gustong mahubaran, kundi madamitan para ang namamatay ay lamunin na ng Buhay.
[5:5] Pero ang gumawa para sa atin nitong bagay na ito ay ang Diyos na Siya ring nagbigay sa atin ng deposito ng Espiritu.
[5:6] Kaya naman, alam at laging buo ang loob natin na habang nananahan tayo sa loob ng katawan ay malayo tayo sa tahanan ng Panginoon.
[5:7] Sa pamamagitan kasi ng pananampalataya tayo lumalakad, hindi sa pamamagitan ng nakikita sa mata.
[5:8] Pero buo ang loob namin at mas gusto pa namin na lumisan na mula sa katawan at manahan sa piling ng Panginoon.
[5:9] Kaya rin naman, kami ay nagsisikap narito man o wala rito na maging kalugod-lugod sa Kanya.
[5:10] Lahat kasi tayo ay dapat humarap sa hukuman ni Kristo para isa-isang tumanggap ng mga bagay na naaayon sa ginawa niya gamit ang katawan, mabuti man o masama.
[5:11] Kaya't yamang nalalaman natin ang nakakatakot na bagay na manggagaling sa Panginoon, nanghihikayat kami ng mga tao; pero hayag kami sa Diyos; at nagtitiwala ako na hayag rin kami sa loob ng inyong mga konsensya.
[5:12] Dahil hindi namin muling pinatutunayan ang aming mga sarili sa inyo, kundi nagbibigay kami sa inyo ng pagkakataon na magmalaki alang-alang sa amin, para mayroon kayong isasagot sa kanila na nagmamalaki sa panlabas na itsura at hindi sa puso.
[5:13] Dahil kung kami man ay wala sa tamang katinuan, ito ay para sa Diyos, o kung kami man ay nasa tamang katinuan, ito ay para sa inyo.
[5:14] Ang pag-ibig kasi ni Kristo ang siyang pumipilit sa amin. Ito ang hatol namin sa bagay na ito, na kung ang isa ay namatay na para sa lahat, ang lahat samakatuwid ay mga namatay na:
[5:15] At Siya ay namatay para sa lahat, para ang mga nabubuhay ay hindi na mamuhay para sa mga sarili nila, kundi para sa Kanya na namatay at nagbangon para sa kanila.
[5:16] Kaya naman kami, mula ngayon, ay hindi na nakikipag-ugnayan ayon sa laman: oo kahit pa may kaugnayan kami kay Kristo ayon sa laman, pero ngayon hindi na ganito ang pakikipag-ugnayan namin.
[5:17] Kaya naman, kung sinuman ay na kay Kristo, siya ay isa nang bagong nilalang: ang mga lumang bagay ay nakaraan na; pansinin niyo, lahat ng bagay ay bago na.
[5:18] At ang lahat ng bagay ay mula sa Diyos na Siyang nag-ayos ng relasyon natin sa Kanya sa tulong ni Jesu Kristo, at nagbigay sa atin ng ministeryo ng pakikipagkasundo;
[5:19] sa paniniwala na ang Diyos ay na kay Kristo na gumawa ng daan sa pakikipagkasundo ng mundo sa Kanya, ng hindi na naniningil sa kanila ng kanilang mga kamalian, at ang Siyang nagbigay sa amin ng doktrina ng pakikipagkasundo.
[5:20] Kaya naman, kami ay mga embahador para kay Kristo, na parang ang Diyos ang nakikiusap sa pamamagitan namin ng ganito, "Kami ay nakikiusap alang-alang kay Kristo, makipagkasundo kayo sa Diyos!
[5:21] Dahil Siya na hindi nagkasala ay ginawa Niyang alay pang kasalanan para sa atin, para tayo ay maging katuwiran ng Diyos sa pamamagitan Niya."
[6:1] Kami ngayon, bilang kamanggagawa Niya, ay nakikiusap rin na huwag niyong sayangin ang kagandahang-loob ng Diyos na tinanggap niyo.
[6:2] Sinabi Niya kasi, "Pinakinggan kita sa katanggap-tanggap na panahon, at sa araw ng kaligtasan ay tinulungan kita: tignan mo, ngayon ang panahon na katanggap-tanggap; tignan mo, ngayon ang araw ng kaligtasan!"
[6:3] Hindi kami nagbibigay ng anumang ikatitisod sa kanino man, para ang ministeryo ay hindi masumbatan.
[6:4] Pero sa lahat ng bagay ay pinatutunayan namin ang aming mga sarili bilang mga lingkod ng Diyos sa pamamagitan ng maraming pagtitiis, sa pamamagitan ng mga paghihirap, sa pamamagitan ng mga pangangailangan, sa pamamagitan ng mga matitinding kagipitan,
[6:5] sa pamamagitan ng mga latay, sa pamamagitan ng mga pagkakakulong, sa pamamagitan ng mga rayot, sa pamamagitan ng mga mabibigat na trabaho, sa pamamagitan ng mga pagpupuyat, sa pamamagitan ng mga pag-aayuno;
[6:6] sa pamamagitan ng kabanalan, sa pamamagitan ng kaalaman, sa pamamagitan ng pagtitiyaga, sa pamamagitan ng kabaitan, sa pamamagitan ng Banal na Espiritu, sa pamamagitan ng tapat na pag-ibig,
[6:7] sa pamamagitan ng Salita ng Katotohanan, sa pamamagitan ng kapangyarihan ng Diyos, gamit ang mga sandata ng katuwiran sa kanan, at sa kaliwa,
[6:8] sa pamamagitan ng karangalan at kahihiyan, sa pamamagitan ng masasamang salita, at magagandang salita: para kaming mga manlilinlang, pero mga totoo;
[6:9] para kaming mga di kilala, pero kilalang-kilala; para kaming mga mamamatay na, pero tignan niyo, buhay pa kami; para kaming mga pinarurusahan, pero hindi pa namamatay;
[6:10] para kaming malulungkot, pero laging nagdiriwang; para kaming mga dukha, pero pinayayaman ang marami, para kaming mga walang ari-arian, pero nagmamay-ari ng lahat.
[6:11] O mga taga Corinto, ang mga bibig namin ay bukas sa harap niyo, ang aming puso ay lumaki na!
[6:12] Hindi kayo hirap sa amin, pero nahihirapan kayo sa pamamagitan ng mga kinagigiliwan niyo.
[6:13] Ngayon, bilang ganti sa bagay na ito, (nagsasalita ako na parang mga anak ko kayo) maging bukas rin kayo sa amin.
[6:14] Huwag kayong kumabit sa kakaibang pamatok ng mga di mananampalataya, dahil ano ang pinagsasaluhan ng katuwiran at ng kasamaan? At ano ang kaugnayan ng liwanag sa dilim?
[6:15] At bakit naman sasang-ayon si Kristo kay Satanas? O ano ang bahagi ng mananampalataya sa hindi mananampalataya?
[6:16] At ano ang dahilan bakit sasang-ayon ang templo ng Diyos sa mga rebulto? Kayo kasi ang templo ng Diyos na Buhay ayon sa sinabi ng Diyos na, "Mananahan at lalakad Ako sa kalagitnaan nila; at Ako ay magiging Diyos nila, at sila ay magiging bayan Ko.
[6:17] Kaya naman, umalis kayo mula sa kalagitnaan nila, at humiwalay kayo," sabi ng Panginoon, "at huwag niyong hawakan ang marumi, at tatanggapin Ko kayo.
[6:18] At ako ay magiging Ama para sa inyo, at kayo ay magiging mga anak na lalake at anak na babae para sa Akin," sabi ng Panginoon na makapangyarihan sa lahat.
[7:1] Mga minamahal, yamang taglay natin ang mga pangakong ito, dapat nating linisin ang ating mga sarili mula sa lahat ng karumihan sa laman, at sa espiritu, na nagpapasakdal sa kabanalan sa pamamagitan ng takot sa Diyos.
[7:2] Tanggapin niyo kami; wala kaming ginawan ng kasamaan, wala kaming buhay na sinira, wala kaming pinagsamantalahan.
[7:3] Hindi ako nagsasalita para magkondena: dahil sinabi ko na bago pa dito, na kayo ay nasa loob ng aming mga puso hanggang sa sama-samang mamatay at sama-samang mabuhay.
[7:4] Matindi ang aking lakas ng loob sa harap niyo, matindi ang aking pagmamalaki tungkol sa inyo: napuno na ako ng kaginhawahan sa kalooban, umaapaw na ako sa kagalakan sa kabila ng lahat ng aming mga pinagdadaanan.
[7:5] Dahil nang dumating kami sa Macedonia, wala kaming naranasang kapahingahan sa aming mga laman, sa halip ay hirap kami sa lahat ng pagkakataon; sa labas ay may mga kalaban, sa loob naman, takot.
[7:6] Pero ang Diyos na nagpapalakas ng loob sa mga kawawa ay pinalakas ang aming loob sa pamamagitan ng pagdating ni Tito.
[7:7] At di lamang sa pamamagitan ng pagdating niya, kundi sa pamamagitan rin ng lakas ng loob na tinanggap niya dahil sa inyo, nang ilahad niya sa amin ang inyong pananabik, ang inyong pagdadalamhati, ang inyong matinding malasakit para sa akin; kaya naman lalo akong natuwa.
[7:8] Dahil kahit nalungkot kayo sa pamamagitan ng liham ko, hindi ko ito pinagsisisihan, pero pinagsisihan ko rin noon dahil nalaman ko na nalungkot kayo sa liham na iyon, kahit panandalian lang.
[7:9] Natutuwa ako ngayon, hindi dahil nalungkot kayo, kundi dahil ang kalungkutan niyo ay nagresulta sa pagbabago: nalungkot kasi kayo ayon sa kalooban ng Diyos kaya naman walang napahamak sa inyo dahil sa amin.
[7:10] Dahil ang kalungkutang ayon sa kalooban ng Diyos ay kumikilos tungo sa pagbabago na humahantong sa kaligtasan, na hindi dapat pinagsisisihan, pero ang kalungkutan ng mundo ay kumikilos tungo sa Kamatayan.
[7:11] Dahil pansinin niyo, ito mismong bagay na ito na nagpalungkot sa inyo ayon sa kalooban ng Diyos, gaano kalaki ang idinulot nitong sipag sa inyo, bukod pa rito ang pagsagot, bukod pa rito ang pagkainis, bukod pa rito ang pagkatakot, bukod pa rito ang pananabik, bukod pa rito ang sigasig, bukod pa rito ang paggawa ng solusyon! Sa bawat pagkakataon ay pinatunayan niyo na malinis ang inyong mga sarili tungkol sa bagay na ito.
[7:12] Kung nagsulat man ako ngayon sa inyo, hindi ito para sa kanya na gumawa ng mali, ni para sa kanya na ginawan ng mali, kundi para ang aming mabuting hangarin para sa inyo ay maihayag sa inyo sa harapan ng Diyos.
[7:13] Kaya naman natuwa kami dahil sa inyong hatid na kasiyahan: at lalo pa kaming labis-labis na nagagalak dahil sa kagalakang hatid ni Tito, dahil nakapahinga ang espiritu niya sa pamamagitan niyong lahat.
[7:14] Dahil kung may ipinagmalaki ako sa kanya tungkol sa inyo, hindi ako nahiya; kundi, kung paano kami nagsalita sa inyo sa lahat ng bagay sa katotohanan, ganito rin ang aming pagmamalaki sa harap ni Tito na naging totoo.
[7:15] At mas malaki ang pagkalinga niya para sa inyo dahil naaalala niya ang pagsunod niyong lahat, kung paanong siya ay tinanggap niyo ng may takot at panginginig.
[7:16] Masaya ako na sa lahat ng bagay ay mapagkakatiwalaan ko kayo.
[8:1] Ngayon ay ipinaaalam namin sa inyo, mga kapatid, ang kagandahang-loob ng Diyos na ipinagkaloob sa kalagitnaan ng mga konggregasyon sa Macedonia;
[8:2] na sa gitna ng matinding pagsubok ng kagipitan, ang nag-uumapaw nilang kagalakan, kahit sa tindi ng kanilang kahirapan, ay umagos ayon sa yaman ng kanilang pusong mapagbigay.
[8:3] Dahil testigo ako na ayon sa kakayanan, at higit pa nga sa kakayanan ay nagkusa sila sa kanilang mga sarili;
[8:4] gamit ang matinding pagsusumamo ay hiniling nila sa amin na ihatid namin ang kanilang kagandahang-loob at ang pakikibahagi sa ministeryo na para sa mga banal.
[8:5] At hindi ayon sa aming inaasahan ang kanilang ginawa, subalit ibinigay muna nila ang kanilang mga sarili sa Panginoon, at sa amin ayon sa kalooban ng Diyos,
[8:6] na nagresulta sa amin na pakiusapan si Tito na tapusin niya rin sa inyo ang kagandahang-loob na ito sang ayon rin sa paraan na kanyang sinimulan noon pa.
[8:7] Pero kung paano kayo nananagana sa lahat ng bagay - sa pananalig at pagsasalita, at sa kaalaman, at sa lahat ng sigasig sa gawain, at sa pag-ibig niyo para sa amin, na kayo rin nawa ay managana sa kagandahang-loob na ito.
[8:8] Hindi ako nagsasalita ng pautos, sa halip ay nagsasalita ako dahil sa sigasig ng ibang gumawa ng mabuti, at para patunayan ang katapatan ng inyong pag-ibig.
[8:9] Dahil alam niyo ang kagandahang-loob ng ating Panginoong Jesu Kristo, na bagamat Siya'y mayaman, alang-alang sa inyo Siya ay naging mahirap, para kayo, sa pamamagitan ng kahirapan Niya, ay yumaman.
[8:10] At ibinibigay ko ang payo ko sa bagay na ito: dahil ito ay kapaki-pakinabang sa inyo, na nagsimula noon, hindi lamang sa paggawa, kundi sa pagpaplano rin isang taon na ang nakakaraan.
[8:11] Ngayon naman ay tapusin niyo na rin ang paggawa, para kung papaano ang sigasig ng inyong hangarin, gayun din ang sigasig ng pagtatapos batay sa kung ano ang mayroon kayo.
[8:12] Dahil kung mayroong malakas na hangarin, anuman ay katanggap-tanggap batay sa kung ano ang mayroon siya, hindi batay sa kung ano ang wala siya.
[8:13] Hindi dahil gusto ko na ang iba ay paginhawahin habang kayo naman ay nahihirapan,
[8:14] sa halip ay kung ano ang patas. Sa kasalukuyang panahon ang inyong kasaganahan ay magagamit para sa kanilang kakulangan, para din ang kanilang kasaganahan ay maging kagamit-gamit para sa inyong kakulangan, nang sa ganun ay maranasan ng bawat isa ang pagpapala.
[8:15] Ayon sa nakasulat, "Ang may marami ay hindi lumabis, at ang may kaunti ay hindi nagkulang."
[8:16] Pero salamat sa Diyos na nagbibigay ng parehong sigasig sa loob ng puso ni Tito para sa inyo.
[8:17] Dahil talagang tinanggap niya ang aming pakiusap; pero dala ng masidhing hangarin, ay kusa siyang nagpunta sa inyo.
[8:18] At ipinadala namin kasama niya ang kapatid na hinahangaan sa lahat ng mga konggregasyon dahil sa Masayang Balita.
[8:19] At di lamang ito, kundi siya'y napili rin ng mga konggregasyon na makasama naming bumiyahe kasama ng kagandahang-loob na ito na ipinagkatiwala sa amin para sa karangalan mismo ng Panginoon, at sa inyong kagustuhan.
[8:20] Iniiwasan namin ito, na baka masumbatan kami ng sinuman dahil sa laki ng pagpapalang ito na nasa aming pangangalaga:
[8:21] isinasaalang-alang ang maganda hindi lamang sa paningin ng Panginoon, kundi sa paningin rin ng mga tao.
[8:22] At ipinadala namin kasama nila ang kapatid natin na madalas naming mapatunayan sa maraming bagay na sadyang napakahusay, at lalong mas mahusay ngayon dala ng malaking tiwala niya para sa inyo.
[8:23] Kung kay Tito man na aking katambal, at para sa inyo ay isang kamanggagawa, o sa mga kasamahan namin, ang mga mensahero ng mga konggregasyon na kaluwalhatian ni Kristo:
[8:24] ipakita niyo sa kanila at sa harap ng mga konggregasyon ang pruweba ng inyong pagmamahal, at ang aming ipinagmamalaki patungkol sa inyo.
[9:1] Dahil patungkol naman sa ministeryo ng pagtulong na para sa mga banal, hindi na kailangan pa sa akin na sumulat sa inyo:
[9:2] dahil alam ko ang sigasig niyo sa pagtulong, at dahil dito ay ipinagmamalaki ko kayo sa mga taga Macedonia. Dahil ang Achaia ay nakahanda na nung isang taon pa, at ang inyong apoy sa paglilingkod ay nag-udyok sa marami.
[9:3] Pero ipinadala ko ang mga kapatiran para hindi mawalan ng kabuluhan ang aming pagmamalaki para sa inyo patungkol sa bagay na ito, para maging handa kayo batay sa sinabi ko.
[9:4] Baka kung sakali sa pagdating namin kasama ng mga taga Madedonia, at matagpuan nila kayong hindi handa, kami (hindi namin sinasabi na kayo) ay mapahiya dahil sa mapangahas na pagmamalaking ito.
[9:5] Kaya inisip ko na kailangang tawagin ang mga kapatiran na mauna sa inyo, at kumpletuhin na agad ang pagpapalang ito na inyong ipinangako noon pa, sa paraang ito ay magkaroon ng kahandaan tulad sa pagbibigay ng regalo, at hindi ayon sa kagustuhang magkaroon pa ng mas marami.
[9:6] Pero ganito ang isipin niyo, ang matipid na nagtatanim, ay matipid rin na aani, at ang bukas-palad na nagtatanim ay bukas-palad rin na aani.
[9:7] Bawat isa ay magbigay ayon sa pinagpasyahan niya sa puso; hindi masama ang loob, o papilit: dahil natutuwa ang Diyos sa masayang nagbibigay.
[9:8] At kaya ng Diyos na pasaganahin kayo sa lahat ng kagandahang-loob para sa lahat ng paraan, sa lahat ng panahon, na taglay ang kasapatan sa lahat ng bagay, ay managana kayo sa lahat ng mabubuting gawa.
[9:9] Ayon sa nakasulat, "Ipinangalat Niya ang Kanyang mga pagpapala; nagbigay Siya sa mga mahihirap: ang katuwiran Niya ay nananatili magpakailanman."
[9:10] Ngayon, ang nagdadala ng binhi sa nagtatanim, at tinapay para sa pagkain, ang magpadala at magparami ng binhing tinanim niyo, at magpalago sa mga bunga ng inyong katuwiran.
[9:11] Kayo ay pinagyayaman sa lahat ng bagay para sa lahat ng uri ng pagtulong sa kapwa, na sa pamamagitan natin ay nagdudulot ng pasasalamat sa Diyos.
[9:12] Dahil ang pangangasiwa ng ministeryong ito ay di lamang pumupuno ng mga kakulangan ng mga banal, kundi ay nag-uumapaw rin sa pamamagitan ng maraming pasasalamat sa Diyos.
[9:13] Sa pamamagitan ng patotoo ng ministeryong ito ay pinararangalan nila ang Diyos dahil sa pagsunod sa panata niyo patungkol sa Masayang Balita ni Kristo, at sa taos-pusong pagtulong niyo sa kanila at sa lahat ng tao.
[9:14] At ang kanilang panalangin ay para sa inyo, bunga ng pagmamahal sa inyo dahil sa nag-uumapaw na kagandahang-loob ng Diyos na taglay niyo.
[9:15] Pero salamat sa Diyos dahil sa Kanyang kamangha-manghang regalo.
[10:1] Ngayon, ako mismong si Pablo ay nakikiusap sa inyo, alang-alang sa kaamuhan at kabaitan ni Kristo, na talagang mukhang aba kapag kasama niyo, pero kapag wala na ay matapang nang magsalita sa inyo.
[10:2] Pero dalangin ko na hindi ako maging matapang kung nariyan ako, yung tapang na iniisip ko na hamunin ang ilan na nag-iisip na kami ay lumalakad ayon sa laman.
[10:3] Dahil kahit pa lumalakad tayo sa laman, hindi tayo nakikipaglaban ayon sa laman.
[10:4] Dahil ang sandata natin sa digmaan ay hindi sa pisikal kundi makapangyarihan sa Diyos para gibain ang mga matitibay na moog;
[10:5] pinababagsak ng mga ito ang mga pangangatwiran, at bawat pader na nagmamataas laban sa kaalaman ng Diyos, at ginagapos ng mga ito ang bawat kaisipan para akayin tungo sa pagsunod kay Kristo;
[10:6] at nakagayak kami ng may kahandaan para ipaghiganti ang lahat ng pagsuway kapag nakumpleto na ang inyong pagsunod.
[10:7] Nakatingin kayo sa mga bagay ayon sa panlabas na anyo. Kung sinuman ay kumbinsido sa sarili niya na na kay Kristo siya, pag-isipan niya itong muli sa sarili niya, na kung paanong siya ay na kay Kristo, sa ganitong paraan rin kami na kay Kristo.
[10:8] Dahil kahit pa magmalaki ako ng may kalabisan patungkol sa aming awtoridad na ibinigay ng Panginoon sa amin para sa pagpapalakas, at hindi para sa pagkasira niyo, hindi ako mahihiya:
[10:9] para hindi lumabas na parang tinatakot ko kayo gamit ang mga liham.
[10:10] Dahil sabi nila, "Talagang mabibigat at malakas ang dating ng mga liham niya, pero mahina naman ang dating ng pisikal na itsura, at ang pananalita niya ay walang kabuluhan!"
[10:11] Dapat isipin ng isang ito na kung ano kami sa pananalita gamit ang mga liham kapag wala kami riyan, ay ganoon rin kami sa gawa kapag nariyan.
[10:12] Dahil hindi namin ipinangangahas na mapabilang o ikumpara ang aming mga sarili sa mga ilan na pinagmamalaki ang mga sarili pero sinusukat nila ang mga sarili nila base sa kani-kanilang mga sarili, at ikinukumpara nila ang mga sarili sa kani-kanilang mga sarili. Mga wala silang pang-unawa.
[10:13] Pero hindi kami magmamalaki sa mga bagay na wala sa tamang sukatan, sa halip ay iyong ayon sa sukatan ng panukat na ibinahagi sa amin ng Diyos, sukatan na umabot rin hanggang sa inyo.
[10:14] Dahil hindi namin binatak ang aming mga sarili ng labis-labis na parang hindi kami umaabot sa inyo (dahil kami rin ay nakarating hanggang sa inyo sa pamamagitan ng Masayang Balita ni Kristo):
[10:15] hindi para sa mga bagay na sobra na sa sukatan sa pamamagitan ng pagyayabang patungkol sa mga bagay na pinagpaguran ng ibang tao; pero kami ay umaasa na kapag lumago ang pananalig niyo, kami naman ay ipagmamalaki niyo ng labi-labis ayon sa lugar na ating nasasakupan,
[10:16] para iproklama ang Masayang Balita sa mga lugar na mas malayo pa sa inyo, hindi sa lugar na nasasakupan ng iba para magkaroon ng pagkakataong magyabang.
[10:17] Pero ang nagyayabang ay dapat magyabang sa Panginoon.
[10:18] Dahil hindi ang nagpepresinta sa sarili ang aprobado, kundi siya na pinipili ng Panginoon.
[11:1] Sana lang ay mapagtiyagaan niyo ako ng kaunti sa kahangalang ito; pero, totoo, pagtiyagaan niyo ako.
[11:2] Dahil nagseselos ako para sa inyo ng pagseselos na mula sa Diyos: yamang ipinagkasundo ko kayong ipakasal sa iisang lalake, nang sa ganun ay maiharap bilang isang dalisay na birhen kay Kristo.
[11:3] Pero ang ikinatatakot ko ay baka sa anumang paraan, kung paanong naloko ng Ahas si Eba gamit ang kanyang husay sa panlilinlang, sa ganito ring paraan ay malinlang ang pag-iisip niyo palayo sa simplisidad na na kay Kristo.
[11:4] Dahil totoo na kung may dumating na nagpoproklama ng ibang klasing Jesus na hindi naman namin ipinahayag, o may kakaibang espiritu ang pinatatanggap sa inyo na hindi niyo naman tinanggap noon, o ibang klasing masayang balita na di niyo naman tinanggap noon, magaling niyo itong titiisin.
[11:5] Sa pagkakaalam ko kasi ay hindi ako sa anumang paraan nahuhuli sa mga sobrang galing na mga mensahero!
[11:6] At kung ako man ay di bihasa sa paraan ng pagsasalita, hindi ganito kung sa kaalaman ang pag-uusapan; bukod pa rito sa lahat ng paraan, kami ay hayag sa inyo sa lahat ng bagay.
[11:7] O nakagawa ba ako ng kasalanan sa pagpapakababa sa aking sarili para kayo ay maitaas, dahil ipinangaral ko sa inyo ang Masayang Balita ng Diyos na walang bayad?
[11:8] Ninakawan ko ang ibang mga konggregasyon, sa pagtanggap ng sweldo, para lang makapaglingkod sa inyo!
[11:9] At nung ako ay nariyan na kasama niyo, at nangailangan, hindi ako naging pabigat kaninuman: dahil ang pangangailangan ko ay tinugon ng mga kapatiran na dumating mula sa Macedonia, at sa lahat ng bagay ay binantayan ko ang sarili ko na di maging pabigat sa inyo, at mananatili ako sa bagay na ito.
[11:10] Walang makakapigil sa akin sa pagmamalaking ito sa loob ng mga lupain ng Achaia hangga't ang katotohanan ni Kristo ay nasa akin.
[11:11] Anung dahilan? Dahil hindi ko kayo mahal? Ang Diyos ang nakakaalam.
[11:12] Pero itong ginagawa ko ay gagawin ko pa rin, para tanggalan ko ng pagkakataon ang mga naghahangad ng pagkakataong sila ay makilala na kaparehas daw namin sa pamamagitan ng mga bagay na ipinagmamalaki nila.
[11:13] Dahil mga pekeng mensahero ang ganitong klasing mga tao, loko-lokong mga manggagawa na binabago ang mga sarili para magmukhang mga mensahero ni Kristo.
[11:14] At di kataka-taka dahil si Satanas mismo ay nagbabagong anyo para magmukhang anghel ng kaliwanagan.
[11:15] Kaya hindi malaking bagay kung ang mga lingkod niya rin ay baguhin ang mga sarili nila para magmukhang mga lingkod ng katuwiran kung saan ang magiging katapusan ay tulad sa kanilang mga gawa.
[11:16] Muli pa ay sinasabi ko, huwag isipin ninuman na ako ay isang hangal; pero kung hindi naman, tanggapin niyo ako kahit tulad sa isang hangal, para makapagyabang din ako ng kaunti sa bagay na ito.
[11:17] Itong sinasabi ko ay hindi ko sinasabi sangayon sa Panginoon, kundi sangayon sa isang hangal, gamit ang mapangahas na pagyayabang na ito.
[11:18] Yamang marami ang nagyayabang ayon sa laman, ako rin ay magyayabang.
[11:19] Masaya niyo kasing tinitiis ang mga hangal sa kabila ng inyong katalinuhan.
[11:20] Dahil tinitiis niyo kung may umalipin sa inyo, kung may manakmal sa inyo, kung may magnakaw sa inyo, kung may magyabang sa inyo, kung may sumapak sa mukha niyo.
[11:21] Kahiya-hiya man ay sasabihin ko na kami ay mahina patungkol sa bagay na iyan! Bukod pa rito, kung sinuman ay nagyayabang, (nagsasalita ako ng may kahangalan) magyayabang rin ako!
[11:22] Mga Judio ba sila? Ako rin! Sila ba'y mga Israelita? Ako rin! Binhi ba sila ni Abraham? Ako rin!
[11:23] Mga lingkod ba sila ni Kristo? (nagsasalita ako parang baliw) Lalo na ako! Sa pagpapagod, mas marami, sa mga latay, sobra-sobra, sa pagkakakulong, mas marami, sa panganib ng kamatayan, madalas.
[11:24] Mula sa mga Judio ay nakatanggap ako ng limang beses na 39 na latay.
[11:25] Tatlong beses akong pinagpapalo ng batuta, isang beses akong pinagbabato, tatlong beses akong nasiraan ng sinasakyang barko, magdamag na palutang-lutang sa gitna ng karagatan;
[11:26] sa mga paglalakbay, madalas na masuot sa panganib ng mga ilog, sa panganib ng mga mandarambong, sa panganib ng aking mga kababayan, sa panganib ng mga taga ibang bansa, sa panganib sa loob ng lungsod, sa panganib sa gitna ng ilang, sa panganib sa gitna ng karagatan, sa panganib kasama ng mga pekeng kapatiran.
[11:27] Madalas dumanas ng pagpupuyat, ng pagpapagod, at paghihirap. Madalas sa pag-aayuno, sa gutom, at uhaw. Babad sa lamig at sa kahubaran.
[11:28] Bukod pa sa mga panlabas na problema na kumukuyog sa akin sa araw-araw, ay ang alalahanin sa lahat ng mga konggregasyon.
[11:29] Sino ang nanghihina at hindi ako nanghihina? Sino ang natitisod at hindi ako nagliliyab sa galit?
[11:30] Kung kailangang magyabang, ipagyayabang ko ang mga bagay patungkol sa aking mga kahinaan.
[11:31] Alam ng Diyos at Ama ng ating Panginoong Jesu Kristo na Siyang kapuri-puri magpakailanman, na hindi ako nagsisinungaling.
[11:32] Sa Damascus, ang gobernador sa ilalim ni Haring Aretas na nagbabantay sa lungsod ng Damascus ay hinangad na dakipin ako.
[11:33] Pero sa pamamagitan ng isang bintana ako ay ibinaba sa labas ng pader habang nasa loob ng isang tiklis, at nakatakas ako sa mga kamay niya.
[12:1] Sa totoo lang, walang pakinabang sa akin ang pagyayabang, kaya pupunta na ako sa mga pangitain, at mga kapahayagan ng Panginoon.
[12:2] Kilala ko ang isang tao na na kay Kristo 14 na taon na ang nakakaraan, kung sa loob ng katawan man ay di ko alam o sa labas ng katawan, hindi ko alam. Ang Diyos ang nakakaalam. Ang isang ito ay dinagit papunta sa ikatlong kalangitan.
[12:3] At kilala ko itong taong ito (kung sa loob ng katawan man o sa labas ng katawan, hindi ko alam, ang Diyos ang nakakaalam)
[12:4] na dinagit papuntang Paraiso, at nakarinig ng mga salitang walang kayang magpaliwanag, mga bagay na hindi ipinagkaloob sa taong bigkasin.
[12:5] Patungkol sa isang ito ako magyayabang, pero patungkol sa sarili ko, hindi ako magyayabang, kundi iyong mga bagay na patungkol sa aking mga kahinaan.
[12:6] Kung gugustuhin ko man na magyabang, hindi ako magiging hangal dahil totoo ang sasabihin ko: pero nagpipigil ako para walang mag-isip sa akin ng higit pa sa nakikita niya sa akin, o anumang naririnig niya sa akin.
[12:7] At para hindi ako sumobra sa parangal sa dami ng mga kapahayagan ay ibinigay sa akin ang isang tinik sa laman, isang anghel ni Satanas na nagpapahirap sa akin, para hindi ako maparangalan ng higit sa nararapat.
[12:8] Dahil dito ay tatlong beses akong dumulog sa Panginoon para lumayas ito mula sa akin,
[12:9] at sinabi Niya sa akin, "Ang kagandahang-loob Ko ay sapat para sa iyo, dahil ang kapangyarihan Ko ay nagiging ganap sa pamamagitan ng kahinaan." Kaya naman lalo kong ipagyayabang ng may kasiyahan ang mga kahinaan ko nang sa ganitong paraan ay manahan sa akin ang kapangyarihan ni Kristo.
[12:10] Kaya naman, masaya ako sa gitna ng mga kahinaan, sa gitna ng mga paninirang puri, sa gitna ng mga pangangailangan, sa gitna ng mga pag-uusig, sa gitna ng mga matinding kahirapan alang-alang kay Kristo, dahil kapag ako ay mahina, sa puntong ito naman ako malakas.
[12:11] Ako ay naging hangal sa pagyayabang; kayo ang pumilit sa akin: dahil kayo pa nga ang dapat na magpatotoo para sa akin: dahil hindi ako nahuhuli sa kanino man sa mga pinakadakilang mensahero, kahit pa ako rin ay walang kabuluhan.
[12:12] Talagang ang mga senyales ng isang mensahero ay naganap sa kalagitnaan niyo sa pamamagitan ng lahat ng uri ng pagtitiis, sa pamamagitan ng mga senyales, at mga kamangha-manghang gawa, at mga himala.
[12:13] Dahil sa anung bagay naman kayo naging mas mahina kaysa sa ibang mga konggregasyon, maliban na ako mismo ay hindi naging pabigat sa inyo? Patawarin niyo ako sa kamaliang ito!
[12:14] Pansinin niyo, handa na akong pumunta sa inyo sa pangatlong pagkakataon, at hindi ako magiging pabigat sa inyo: hindi ko kasi habol ang mga bagay na mayroon kayo, kundi kayo: hindi kasi dapat ang mga anak ang mag-ipon para sa mga magulang, sa halip ang mga magulang para sa mga anak.
[12:15] At masaya akong gagastos, at maglulustay para sa mga kaluluwa niyo; pero bakit kapag lalo kayong minamahal, lalong nababawasan ang nagmamahal sa akin?
[12:16] Pero kahit pa ganito, hindi ko kayo binigyan ng mabigat na pasanin, kundi gamit ang katalinuhan ay naisahan ko kayo ng hindi niyo halata.
[12:17] Wala sa sinumang pinadala ko sa inyo, sa pamamagitan nito, ako ay umabuso sa inyo.
[12:18] Tinawag ko si Tito at ipinadala kasama ng isang kapatid. Hindi kayo inabuso ni Tito sa anumang paraan. Hindi ba't sa parehong espiritu kami lumakad? Hindi ba pareho ang aming mga yapak?
[12:19] Sa palagay niyo ba ay muli naming ipinagtatanggol ang aming mga sarili sa inyo? Nagsasalita kami kay Kristo sa harap ng Diyos. At itong lahat, mga minamahal, ay para sa inyong ikatatatag.
[12:20] Dahil natatakot ako na baka pagdating ko ay hindi ko kayo matagpuan sa paraan na matutuwa ako, at ako ay makita niyo sa paraan na hindi niyo ikatutuwa: dahil baka may mga pagtatalo-talo, mga inggitan, mga galit, mga intriga, mga siraan, mga bulung-bulungan, mga pagyayabang, mga kaguluhan:
[12:21] at baka, pagdating kong muli ay ibaba ako ng aking Diyos sa harapan niyo, at pagluksaan ko ang maraming nagkasala, at hindi nagsisi mula sa mga karumihan, at pakikipagtalik sa di asawa, at sa kawalang-hiyaan na ginawa nila.
[13:1] Ito ang pangatlong pagkakataon na pupunta ako sa inyo. Sa bibig ng dalawa o tatlong saksi ay mapatutunayan ang bawat salita.
[13:2] Sinabi ko na dati, at sinasabi ko ng maaga sa pangalawang pagkakataon na parang nariyan ako, at ngayon habang wala riyan, nagsusulat ako sa mga nagkasala, at sa lahat ng natitira na kung dumating ako uli diyan ay hindi na ako magpapatawad.
[13:3] Dahil naghahanap kayo ng pruweba na si Kristo ay nagsasalita sa pamamagitan ko na para sa inyo ay hindi mahina, kundi makapangyarihan sa kalagitnaan niyo.
[13:4] Dahil bagamat Siya ay ipinako sa krus mula sa kahinaan, nabubuhay naman Siya mula sa kapangyarihan ng Diyos. Kami rin kasi ay mahihina dahil sa aming kaugnayan sa Kanya, pero kami ay mabubuhay na kasama Niya dahil sa kapangyarihan ng Diyos alang-alang sa inyo.
[13:5] Suriin niyo ang inyong mga sarili kung kayo ay nasa pananampalataya; siyasatin niyo ang inyong mga sarili. O hindi niyo ba kilala ang inyong mga sarili, na si Jesu Kristo ay nasa inyo, maliban sa ang ilan sa inyo ay hindi pasado sa pagsusuri?
[13:6] Pero tiwala ako na malalaman niyo na kami ay hindi bagsak sa pagusuri.
[13:7] Ngayon, dalangin ko sa harap ng Diyos na walang sinuman sa inyo ang gumawa ng masama; hindi para kami ay magmukhang katanggap-tanggap, kundi para kayo ay patuloy na gumawa ng mabuti, kahit pa kami ay itulad sa mga hindi kwalipikado.
[13:8] Dahil wala kaming magagawang anuman laban sa katotohanan, kundi ang para sa katotohanan.
[13:9] Dahil natutuwa kami kapag kami ay nanghihina at kayo ay malakas: at ito rin ang aming dalangin, ang para sa inyong ikagagaling.
[13:10] Sa dahilang ito ay isinusulat ko ang mga bagay na ito habang ako ay wala riyan para pagdating ko riyan ay hindi ko kayo tratuhin ng may kabagsikan ayon sa awtoridad na ibinigay sa akin ng Panginoon para sa ikatatatag at hindi para sa pagkawasak ng pananampalataya.
[13:11] Sa wakas mga kapatid, magalak kayo! Maging ganap kayo, lakasan niyo ang loob niyo, maging iisa ang kaisipan niyo; mamuhay kayo sa kapayapaan, at ang Diyos ng pag-ibig at kapayapaan ay sasainyo.
[13:12] Batiin niyo ang isa't isa gamit ang banal na halik.
[13:13] Binabati kayo ng lahat ng mga banal.
[13:14] Ang kagandahang-loob ng Panginoong Jesu Kristo, at ang pag-ibig ng Diyos, at ang pakikipag-ugnayan ng Banal na Espiritu ay sumainyong lahat. Amen. Ikalawang sulat sa mga taga Corinth mula sa Philippi ng Macedonia sa pamamagitan ni Tito at Lucas.
[1:1] Pablo, isang mensahero, (hindi mula sa mga tao, ni sa pamamagitan ng tao, kundi sa pamamagitan ni Jesu Kristo, at ng Diyos Ama na nagpabangon sa Kanya mula sa mga patay;)
[1:2] at lahat ng mga kapatiran na kasama ko, sa mga konggregasyon ng Galatia:
[1:3] Kagandahang-loob sa inyo at kapayapaan mula sa Diyos Ama, at sa ating Panginoong Jesu Kristo,
[1:4] na nagbigay ng Kanyang sarili para sa ating mga kasalanan, sa ganitong paraan ay nailigtas Niya tayo mula sa kasalukuyan at masamang henerasyon ayon sa kalooban ng Diyos at Ama natin:
[1:5] kung na kanino ang karangalan magpasawalang hanggan. Amen.
[1:6] Nagtataka naman ako na ang bilis niyong lumipat mula sa tumawag sa inyo sa kagandahang-loob ni Kristo papunta sa ibang masayang balita:
[1:7] hindi na may iba pa, kundi mayroong ilang tao na gumugulo sa inyo at gustong pilipitin ang Masayang Balita ni Kristo.
[1:8] At kahit pa kami o isang anghel mula sa langit ang mag-anunsyo ng Masayang Balita sa inyo na kakaiba sa inanunsyo namin sa inyo, tratuhin niyo siya na parang isang demonyo!
[1:9] Kung paanong sinabi namin noon, at ngayon ay muli kong sasabihin na kung sinuman ang mag-anunsyo sa inyo ng masayang balita na taliwas sa natanggap niyo, tratuhin niyo siya na parang isang demonyo!
[1:10] Hinahabol ko ba ngayon ang pabor ng mga tao o ng Diyos? o sinisikap ko bang malugod ang mga tao? Dahil kung sinisikap ko pa ring malugod ang mga tao, malamang ay hindi ako magiging isang alipin ni Kristo.
[1:11] Pero ipinaaalam ko sa inyo, mga kapatid, ang Masayang Balita na naiproklama sa tulong ko, na ito ay hindi hinango sa tao.
[1:12] Dahil hindi ko rin ito tinanggap mula sa isang tao, ni itinuro ng isang tao sa akin, kundi ito ay dumating sa akin sa pamamagitan ng kapahayagan ni Jesu Kristo.
[1:13] Dahil narinig niyo naman ang patungkol sa aking paraan ng pamumuhay noon sa relihiyon ng mga Judio, kung paanong inusig ko ng sobra-sobra ang konggregsyon ng Diyos, at sinikap ko itong wasakin.
[1:14] At ako ay matagumpay sa loob ng relihiyon ng mga Judio higit pa sa maraming kasabayan ko sa aking bansa, dahil sa aking walang kamatayang sigasig sa tradisyon ng aking mga magulang.
[1:15] Pero nang marapatin ng Diyos, na pumili sa akin mula pa sa sinapupunan ng aking ina, at tawagin ako sa pamamagitan ng Kanyang kagandahang-loob,
[1:16] na ipahayag ang Kanyang Anak sa akin, sa ganitong paraan ay maiproklama ko Siya sa gitna ng mga bansa, hindi ako agad nakipag-usap sa dugo't laman:
[1:17] ni umakyat papuntang Jerusalem doon sa mga mensahero na nauna sa akin; sa halip ay lumakad ako papuntang Arabia, at muling bumalik sa Damascus.
[1:18] At pagkalipas ng tatlong taon, umakyat ako papuntang Jerusalem para kilalanin si Pedro, at nanatili akong kasama niya sa loob ng 15 araw.
[1:19] Pero hindi ko nakita ang ibang mga Mensahero maliban kay Tyago, ang kapatid sa laman ng Panginoon.
[1:20] Ngayon, ang mga bagay na isinusulat ko sa inyo, tignan niyo, dahil hindi ako nagsisinungaling sa harapan ng Diyos.
[1:21] Pagkatapos ay lumakad ako papunta sa mga lupain ng Syria at ng Cilicia;
[1:22] pero hindi ako kilala sa mukha ng mga konggregasyon ng Judea na na kay Kristo:
[1:23] pero narinig lamang nila na, "Ang tao na umusig sa atin noon, ngayon ay nag-aanunsyo na ng pananampalataya na noon ay sinikap niyang wasakin."
[1:24] At nagpuri sila sa Diyos dahil sa akin.
[2:1] At pagkalipas ng 14 na taon ay muli akong umakyat sa Jerusalem kasama ni Barnabas, at isinama ko rin si Tito.
[2:2] At umakyat ako sa ilalim ng kapahayagan, at inilahad ko sa kanila ang Masayang Balita na aking inaanunsyo sa gitna ng mga bansa, pero sa pribadong paraan sa mga taong may reputasyon, dahil baka kako tumatakbo nako o tumakbo ako ng walang kabuluhan.
[2:3] Kahit pa si Tito na kasama ko na isang Griyego ay hindi rin napilitang magpatuli:
[2:4] may mga pekeng kapatiran rin kasi na nakalusot ng palihim para imbestigahan ang kalayaan na mayroon kami kay Kristo Jesus, sa ganitong paraan ay mailagay nila kami sa pagkaalipin:
[2:5] kung saan ay hindi rin kami pumayag na mapasailalim kahit isang saglit, para ang katotohanan ng Masayang Balita ay manatili sa inyo.
[2:6] Pero itong patungkol sa mga taong itinuturing nila na may reputasyon, anuman ang kanilang kalibre, wala itong halaga para sa akin: hindi pinapaboran ng Diyos ang panlabas na katangian ng tao. Dahil wala namang naidagdag sa akin itong mga itinuturing na may reputasyon.
[2:7] Pero sa kabilang banda, nakita nila na sa akin naipagkatiwala ang Masayang Balita para sa mga di tuli, kung paano si Pedro naman sa mga Tuli;
[2:8] (dahil ang nagbigay lakas kay Pedro para sa katungkulang humayo sa mga Tuli ay nagbigay lakas rin sa akin para humayo sa ibang mga bansa:)
[2:9] At nang si Tyago, at si Cefas, at si Juan na may reputasyon bilang mga haligi ay makita ang kagandahang-loob na ibinigay sa akin, ibinigay nila sa akin at kay Barnabas ang kanang kamay ng partisipasyon, para kami ay pumunta sa mga ibang bansa, at sila naman ay sa mga Tuli.
[2:10] Sa isang kundisyon lang na dapat naming alalahanin ang mga mahihirap; at ang bagay na ito ang gustong-gusto ko mismong gawin.
[2:11] Pero nang si Pedro ay dumating sa Antioch, kinumpronta ko siya ng harapan dahil nasa mali siya.
[2:12] Dahil bago mangyari ito ay may dumating na ilang mga kalalakihan mula kay Tyago habang kumakain siya kasama ng mga Hentil. At paglapit nila doon ay lumayo siya at hiniwalay niya ang sarili niya dala ng takot niya sa kanila na mula sa partido ng mga Tuli.
[2:13] At ang natirang mga Judio ay nagpanggap ring kasama niya anupat si Barnabas rin ay natangay sa kanilang pagpapanggap.
[2:14] Pero nang makita ko na hindi sila lumalakad ng tuwid ayon sa katotohanan ng Masayang Balita, sinabi ko kay Pedro sa harapan ng lahat, "Kung ikaw na Judio ay namumuhay na gaya ng mga Hentil, at hindi gaya ng mga Judio, bakit mo pinipilit ang mga Hentil na mamuhay tulad sa mga Judio?"
[2:15] Kami ay mga Judio ayon sa kapanganakan, at hindi mga makasalanan mula sa mga Hentil.
[2:16] Alam natin na hindi nagiging matuwid ang isang tao mula sa mga pinagagawa ng Batas, kundi sa pamamagitan ng pananampalataya na galing kay Jesu Kristo. Kami rin ay nanalig kay Kristo Jesus para kami ay maging matuwid mula sa pananampalataya na galing kay Kristo, at hindi mula sa mga pinagagawa ng Batas: sa dahilan na wala ni isang katawang-lupa ang magiging matuwid mula sa mga pinagagawa ng Batas.
[2:17] Pero kung, habang sinisikap na mapawalang-sala sa pamamagitan ni Kristo, tayo naman ay matagpuan na pare-parehong mga makasalanan, si Kristo ba ngayon ay lingkod ng kasalanan? Imposible!
[2:18] Dahil kung itinatayo kong muli ang mga bagay na giniba ko na, pinatutunayan ko ang sarili ko na suwail sa Batas.
[2:19] Dahil ako, sa pamamagitan ng Batas ay namatay na sa Batas, para sa Diyos ako mabuhay.
[2:20] Ipinako ako sa krus kasama ni Kristo: pero ako ay nabubuhay, bagamat hindi na ako, kundi si Kristo ang nabubuhay sa pamamagitan ko: at ang pamumuhay ko ngayon sa laman, ay ipinamumuhay ko sa pamamagitan ng pananalig na mula sa Anak ng Diyos na nagmahal sa akin, at nag-alay ng sarili Niya para sa akin.
[2:21] Hindi ko binabalewala ang kagandahang-loob ng Diyos: dahil kung ang katuwiran ay sa pamamagitan ng Batas, eh di si Kristo ay namatay lang ng walang kabuluhan.
[3:1] Hay, mga walang pang-unawang taga Galatia! Sino ba ang bumudol sa inyo para hindi niyo sundin ang katotohanan? Sa harap mismo ng inyong mga mata ay nailathala sa kalagitnaan niyo si Jesu Kristo na nakapako sa krus?
[3:2] Ito lang ang gusto kong malaman mula sa inyo--tinanggap niyo ba ang Espiritu mula sa mga pinagagawa ng Batas, o mula sa pakikinig ng pananampalataya?
[3:3] Ganito ba kayo ka hangal na matapos magsimula sa Espiritu, ngayon ay sa laman kayo nagtatapos?
[3:4] Nagpakahirap ba kayo sa mahabang panahon alang-alang sa wala? Kung totoo nga ay balewala rin.
[3:5] Kaya naman, Siya na nagbigay sa inyo ng Espiritu, at gumagawa ng mga himala sa kalagitnaan niyo, ginagawa Niya ba ito mula sa mga pinagagawa ng Batas o mula sa pakikinig ng pananampalataya?
[3:6] Kahit si Abraham ay nanalig sa Diyos, at itinuos ito sa kanya na nagresulta sa pagiging matuwid.
[3:7] Kaya't dapat niyong malaman na ang mga kabilang sa pananampalataya, sila ang mga anak ni Abraham.
[3:8] At ang Biblia na nakita ang hinaharap, na gagawing matuwid ng Diyos ang ibang mga bansa mula sa pananampalataya, ay maagang inanunsyo kay Abraham na, "Sa pamamagitan mo ay pagpapalain ang lahat ng mga bansa."
[3:9] Kaya naman ang mga kabilang sa pananampalataya ay pinagpapala kasama ng mapanalig na Abraham.
[3:10] Ang lahat kasi ng nananangan sa mga gawain ng Batas ay nasa ilalim ng sumpa: dahil nakasulat, "Nasa ilalim ng sumpa ang lahat ng hindi manatili sa lahat ng nakasulat sa loob ng aklat ng Batas, para tuparin ang mga ito."
[3:11] Pero para walang sinuman ang maging matuwid sa pamamagitan ng Batas sa harapan ng Diyos, malinaw na nakasaad, "Ang matuwid ay mabubuhay mula sa pananalig."
[3:12] Pero ang Batas ay hindi mula sa pananalig: sa halip, ang taong gumagawa sa mga bagay na ito ay mabubuhay sa pamamagitan ng mga ito.
[3:13] Niligtas tayo ni Kristo mula sa sumpa ng Batas nang Siya ay maging sumpa para sa atin: dahil nakasulat, "Nasa ilalim ng sumpa ang lahat ng bitayin sa puno."
[3:14] Sa ganitong paraan ay dumating sa gitna ng mga bansa ang pagpapala ni Abraham sa pamamagtian ni Kristo Jesus; para tanggapin natin ang pinangakong Espiritu sa pamamagitan ng pananalig.
[3:15] Mga kapatid, nagsasalita ako ayon sa paraan ng tao; dahil sa kontrata ng tao, kung ito ay legal, walang sinuman ang makapagpapawalang bisa o makapagdaragdag sa mga nilalaman nito.
[3:16] Ngayon, kay Abraham sinabi ang mga pangako at sa kanyang binhi. Hindi Niya sinabi, "at sa mga binhi," na parang tumutukoy sa marami; kundi para sa iisa, "at sa iyong binhi," na siyang tumutukoy kay Kristo
[3:17] Ito ngayon ang sinasabi ko: ang kasunduan na naitatag noon pa sa ilalim ng Diyos kay Kristo. At ang Batas na lumitaw 430 taon pa pagkatapos ay hindi mapapawalang-bisa ang pangako para ito ay mawalan ng kapangyarihan.
[3:18] Dahil kung ang pagbibigay ng mana ay nagmula sa Batas, hindi na ito sa pamamagitan ng pangako: pero sa pamamagitan ng pangako ito ipinagkaloob ng Diyos kay Abraham.
[3:19] Para saan ngayon ang Batas? Idinagdag ito dahil sa mga kasalanan, hanggang sa dumating ang Binhi kung kanino ibinigay ang pangako; na inihanda sa tulong ng mga anghel sa kamay ng isang tagapamagitan.
[3:20] At ang tagapamagitan ay hindi tagapamagitan ng iisa, bagamat ang Diyos ay iisa.
[3:21] Ang Batas ba ngayon ay laban sa mga pangako ng Diyos? Imposible! Dahil kung ang Batas na ibinigay ay may kapangyarihang bumuhay, totoong ang katuwiran ay dapat sanang nagmula sa Batas.
[3:22] Sa halip, ang Biblia ay ikinulong ang lahat sa ilalim ng kasalanan para ang pangako mula sa pananampalataya ni Jesu Kristo ay maibigay sa mga nananalig.
[3:23] Pero bago pa dumating ang pananampalataya, tayo ay inalagaan sa ilalim ng Batas, nakakural para sa pananampalataya na ipapahayag pagdating ng panahon.
[3:24] Kaya naman ang Batas ang siyang naging taga-akay natin papunta kay Kristo, sa ganitong paraan ay sa pananampalataya tayo maging matuwid.
[3:25] Pero nang dumating na ang pananampalataya, wala na tayo sa ilalim ng taga-akay.
[3:26] Lahat kasi kayo ay mga anak ng Diyos sa pamamagitan ng pananampalataya kay Kristo Jesus.
[3:27] Dahil ang lahat ng nailublob kay Kristo ay ginawang damit si Kristo.
[3:28] Wala nang Judio o Griyego, wala nang alipin o malaya, wala nang lalake o babae: lahat kasi kayo ay nagkakaisa kay Kristo Jesus.
[3:29] At kung kayo nga ay kay Kristo, kayo ay binhi ni Abraham, at ayon sa pangako ay mga tagapagmana.
[4:1] Ngayon ay sinasabi ko na hangga't isang musmos pa ang tagapagmana, wala siyang pinagkaiba sa isang alipin, kahit siya pa ay panginoon ng lahat;
[4:2] Bukod pa riyan, siya'y nasa pangangalaga ng mga katiwala, at mga katulong sa bahay hanggang sa itinakdang panahon ng tatay niya.
[4:3] Sa ganitong paraan rin tayo, noong tayo ay bata pa ay naging mga alipin sa ilalim ng mga sinaunang pamantayan ng mundo.
[4:4] Pero nang dumating ang tamang panahon, ipinadala ng Diyos ang Anak Niya, na isinilang mula sa isang babae, isinilang sa ilalim ng Batas,
[4:5] para sa ganitong paraan ay matubos Niya ang mga nasa ilalim ng Batas, para tanggapin natin ang karapatan na maging mga anak.
[4:6] At dahil kayo ay mga anak, ipinadala ng Diyos ang Espiritu ng Anak Niya sa loob ng inyong mga puso, na Siyang umiiyak, "Tatay! Ama!"
[4:7] Kaya naman, hindi ka na isang alipin, kundi isa nang anak; at kung isang anak ay tagapagmana rin ng Diyos sa pamamagitan ni Kristo.
[4:8] Samakatuwid, noong hindi niyo pa kilala ang Diyos, kayo ay mga alipin sa kanila na hindi likas na mga diyos.
[4:9] At ngayong kilala niyo na ang Diyos (pero higit sa lahat ang Diyos ang kumilala sa inyo), paano nangyari na bumalik kayong muli sa piling ng mga sinaunang pamantayan na mahihina at mga walang kapangyarihan, kung saan ay naghahangad kayo uling magpaalipin tulad noong una?
[4:10] Pinagdaraos niyo ang piling mga araw, at mga buwan, at mga panahon, at mga taon.
[4:11] Natatakot ako para sa inyo, na baka nawalan na ng kabuluhan ang pinagpaguran ko alang-alang sa inyo.
[4:12] Mga kapatid, nakikiusap ako sa inyo, maging katulad niyo ako; dahil ako rin ay naging katulad niyo: wala kayong naidulot na masama sa akin.
[4:13] Pero alam niyo naman, na sa pamamagitan ng kahinaan sa laman ay nagawa kong magdeklara sa inyo ng Masayang Balita noong una.
[4:14] At ang pagsubok ko na nasa aking laman ay hindi niyo hinamak ni iniwasan, sa halip ay tinanggap niyo ako na parang isang anghel ng Diyos, na parang si Kristo Jesus.
[4:15] Ano na ngayon ang nangyari sa pagiging pinagpala niyo? Dahil testigo niyo ako na kung pwede nga ay dinukot niyo na ang inyong mga mata para ibigay sa akin!
[4:16] Ako ba ngayon ay naging kaaway niyo sa pagsasalita ko ng katotohanan sa inyo?
[4:17] Masigasig silang impluwensiyahan kayo sa hindi tamang paraan, pero ang totoo ay para ilayo kayo. Gusto kasi nila na sa kanila kayo maging masigasig.
[4:18] Pero tama lang na maimpluwensyahan na maging masigasig lagi sa kabutihan, at hindi lamang kapag ako ay nariyang kasama niyo.
[4:19] Mga munting anak ko, nagdurusa na naman ba kong isilang kayo hanggang sa mabuo si Kristo sa kalooban niyo?
[4:20] Pero gusto ko kayong makasama riyan ngayon, at baguhin ang tono ng boses ko, dahil hindi ko na alam ang gagawin ko sa inyo.
[4:21] Sabihin niyo sa akin, kayo na gustong mapasailalim sa Batas, hindi niyo ba naririnig ang Batas?
[4:22] Nakasulat kasi na may dalawang anak si Abraham, ang isa ay mula sa babaing alipin, at ang isa ay mula sa babaing malaya.
[4:23] Subalit ang isa na mula sa babaing alipin ay isinilang ayon sa laman; pero ang isa na mula sa babaing malaya, sa pamamagitan ng pangako.
[4:24] Itong mga bagay na ito ay sinasabi ng patalinghaga: ang mga ito kasi ay ang dalawang kasunduan; ang isa ay totoong mula sa Bundok Sinai na nagreresulta sa pagkakalikha ng buhay-alipin; iyan ay si Hagar.
[4:25] Si Hagar kasi ay ang Bundok Sinai na nasa Arabia, at siyang kumakatawan ngayon sa Jerusalem, at siya ay buhay-alipin kasama ng mga anak niya.
[4:26] Pero ang Jerusalem sa itaas ay malaya, na siyang ina nating lahat.
[4:27] Nakasulat kasi, "Magdiwang ka, ikaw na baog na hindi magka-anak; magsalita ka at umatungal, ikaw na hindi nakakaranas ng paghilab ng tiyan: dahil mas marami ang mga anak ng babaing iniwanan kaysa sa kanya na may asawang lalake!"
[4:28] Pero tayo, mga kapatid, na katulad ni Isaac ay mga anak ng pangako.
[4:29] Subalit kung paano noon na ang isinilang ayon sa laman ay inusig ang isinilang ayon sa Espiritu, sa ganito ring paraan ang nangyayari ngayon.
[4:30] Pero ano ba ang sinasabi ng Biblia? "Palayasin mo ang babaing alipin at ang anak niya: dahil hinding hindi magmamana ang anak ng babaing alipin kasama ng anak ng babaing malaya."
[4:31] Kaya naman, mga kapatid, hindi tayo mga anak ng babaing alipin kundi ng malaya.
[5:1] Kaya't panindigan niyo ang kalayaan kung saan ay pinalaya na tayo ni Kristo, at huwag na kayong magpabihag pang muli sa pamatok ng pagka-alipin.
[5:2] Tandaan niyo, akong si Pablo ang nagsasalita sa inyo, na kapag nagpatuli kayo, wala nang magiging silbi si Kristo para sa inyo.
[5:3] At muli akong nagpapatotoo sa bawat isang taong tuli, na siya ay may obligasyong tuparin ang buong Batas.
[5:4] Tinanggalan niyo na ng kapangyarihan si Kristo mula sa sinuman na nais maging matuwid sa pamamagitan ng Batas; kayo ay nalaglag na mula sa kagandahang-loob.
[5:5] Tayo kasing mga kabilang sa pananampalataya ay naghihintay sa pamamagitan ng Espiritu sa pag-asa ng katuwiran.
[5:6] Dahil kay Kristo Jesus, walang anumang halaga ang pagiging tuli o hindi pagiging tuli; kundi ang pananalig na kumikilos sa pamamagitan ng pag-ibig.
[5:7] Mahusay ang pagtakbo niyo noon; sino ba ang pumigil sa inyo para hindi niyo sundin ang katotohanan?
[5:8] Ang kumpiyansang ito ay hindi galing sa Kanya na tumatawag sa inyo.
[5:9] Ang katiting na lebadura ay nagpapaalsa sa buong masa ng harina.
[5:10] Kumbinsido ako para sa inyo, sa pamamagitan ng Panginoon, na wala na kayong ibang pagtutuonan ng pansin, pero ang gumugulo sa inyo ay tatanggap ng hatol, sinuman siya.
[5:11] At ako, mga kapatid, kung ako ay nagpoproklama pa hanggang ngayon ng pagtutuli, bakit pa ako ay inuusig hanggang ngayon? Kung ito ay totoo nga ay naglaho na ang bagay na nakakatisod sa krus!
[5:12] Sana nga ay yung mga gumugulo sa inyo, ang sarili na lang nila ang kapunin nila.
[5:13] Kayo kasi ay tinawag, mga kapatid, para sa kalayaan; huwag niyo lamang gamitin ang kalayaan para bigyang pagkakataon ang laman, kundi ay paglingkuran niyo ang isa't isa sa pamamagitan ng pag-ibig.
[5:14] Dahil ang buong Batas ay natupad sa pamamagitan ng isang salita, sa pamamagitan nito; "Mahalin mo ang kapwa mo, tulad ng iyong sarili."
[5:15] Pero kung kinakagat at sinasakmal niyo ang isa't isa, mag-ingat kayo na hindi niyo maubos ang isa't isa!
[5:16] Ngayon ay sinasabi ko, na sa espiritu kayo lumakad, at ang pagnanasa ng laman ay hinding-hindi niyo maisasakatuparan.
[5:17] Dahil ang gusto ng laman ay labanan ang espiritu, at ang gusto naman ng espiritu ay labanan ang laman: at ang dalawang ito ay taliwas sa isa't isa: kaya hindi ang mga bagay na gusto niyong gawin ang ginagawa niyo.
[5:18] Pero kung kayo ay nagpapaakay sa espiritu, wala na kayo sa ilalim ng Batas.
[5:19] Ngayon, hayag sa lahat ang mga trabaho ng laman, ito ang mga sumusunod: pakikiapid, kahalayan, karumihan, kawalang-hiyaan,
[5:20] pagsamba sa imahen, pangkukulam, pagkamuhi, mga pagtatalo-talo, selos, pagwawala sa galit, pagiging makasarili, mga pagkakabaha-bahagi, paniniwala sa maling katuruan,
[5:21] inggit, pamamaslang, paglalasing, mga rambulan, at iba pang tulad nito; sinasabi ko sa inyo ng maaga ang mga ito, kung paano ko rin sinabi noon pa man na ang mga gumagawa ng mga bagay na ito ay di magmamana ng Kaharian ng Diyos.
[5:22] Pero ang bunga ng Espiritu ay pagmamahalan, kagalakan, kapayapaan, pasensya, kabaitan, kabutihan, pananalig,
[5:23] pagiging malumanay, pagpipigil sa sarili; walang batas na sasalungat sa mga bagay na tulad nito.
[5:24] At ipinako na sa krus ang laman ng mga na kay Kristo, kasama ng mga makamundong damdamin at ng mga masasamang pagnanasa.
[5:25] Kung sa pamamagitan ng Espiritu tayo ay nabubuhay, sa pamamagitan rin ng Espiritu tayo ay lumalakad.
[5:26] Huwag na tayong maghangad ng walang kabuluhang karangalan, pang-iinis sa isa't isa, inggitan sa isa't isa.
[6:1] Mga kapatid, kung ang isang tao naman ay mahuli sa anumang pagkakasala, kayo na mga espirituwal ay dapat na tulungang makatayo ang isang ito sa espiritu ng kaamuhan, habang nagbabantay sa sarili mo na baka ikaw naman ang matukso.
[6:2] Pasanin niyo ang mga kabigatan ng isa't isa, at sa ganitong paraan ay matupad niyo ang Batas ni Kristo.
[6:3] Dahil kung iniisip ninuman na siya ay may ipagmamayabang kung gayong wala naman, niloloko niya ang sarili niya.
[6:4] Pero dapat patunayan ng bawat isa ang sarili niyang gawa, at saka siya magmalaki patungkol sa kanyang sarili lamang, at hindi patungkol sa iba.
[6:5] Dahil ang bawat isa ay magbubuhat ng sarili niyang dalahin.
[6:6] At dapat na bahaginan ng tinuturuan ng Salita ang nagtuturo sa lahat ng mabubuting bagay.
[6:7] Huwag kayong magpapaloko; ang Diyos ay hindi maiisahan; dahil anuman ang itinatanim ng isang tao, iyon rin ang aanihin niya.
[6:8] Dahil ang nagtatanim para sa kanyang sariling laman ay aani ng kabulukan mula sa laman; pero ang nagtatanim para sa Espiritu ay aani mula sa Espiritu ng buhay na walang hanggan.
[6:9] Pero hindi tayo nanlulupaypay sa mga mabuting gawain: dahil sa hindi natin pagtigil, sa tamang panahon mismo tayo aani.
[6:10] Kaya naman, sang ayon sa pagkakataon na mayroon tayo, gumawa tayo ng kabutihan sa lahat, at lalo na sa kanila na kabilang sa pamilya ng pananampalataya.
[6:11] Tignan niyo kung gaano kalaking mga letra ako sumulat sa inyo gamit ang kamay ko.
[6:12] Gaano man karami sila na gustong magpasikat sa pamamagitan ng laman, pinipilit lang nila kayong magpatuli dahil ayaw nilang mausig alang-alang sa krus ni Kristo.
[6:13] Dahil sila rin mismo na mga tuli ay hindi tumutupad sa Batas; sa kabila nito ay gusto nila kayo na magpatuli, para sa pamamagitan ng inyong mga laman ay makapagyabang sila.
[6:14] Pero hindi mangyayari na magmayabang ako sa anumang bagay maliban sa krus ng ating Panginoong Jesu Kristo, sa pamamagitan Niya ang mundo para sa akin ay ipinako na sa krus, at ako ay ipinako na sa krus para sa mundo.
[6:15] Dahil kay Kristo Jesus, walang halaga ang pagiging tuli, ni ang di pagiging tuli, sa halip ay ang bagong nilikha.
[6:16] At lahat silang lalakad ayon sa pamantayang ito, kapayapaan sa kanila at kaawaan, at para sa Israel ng Diyos.
[6:17] Simula ngayon ay huwag na akong bigyan pa ng pasakit ninuman, dahil dala-dala ko sa pamamagitan ng aking katawan ang mga marka ng Panginoong Jesus.
[6:18] Ang kagandahang-loob ng ating Panginoong Jesu Kristo ay sumainyong espiritu, mga kapatid. Amen. (Isinulat sa mga taga Galatia mula sa Rome.)
[1:1] Pablo, isang mensahero ni Jesu Kristo sa pamamagitan ng kalooban ng Diyos, sa mga banal na nasa Ephesus, at sa mga matatapat kay Kristo Jesus.
[1:2] Kagandahang-loob sa inyo at kapayapaan mula sa Diyos Ama natin at sa Panginoong Jesu Kristo.
[1:3] Kapuri-puri ang Diyos at Ama ng ating Panginoong Jesu Kristo, na pinagpala tayo nang bawat pagpapalang espirituwal sa loob ng kalangitan dahil kay Kristo,
[1:4] ayon sa pagkapili Niya sa atin sa pamamagitan Niya bago pa itatag ang sanlibutan, na tayo ay maging mga banal, at walang kapintasan sa harapan Niya sa pamamagitan ng pag-ibig:
[1:5] tayo ay itinalaga noon pa para maging mga anak para sa sarili Niya sa pamamagitan ni Jesu Kristo, ayon sa kagustuhan ng kalooban Niya;
[1:6] para sa kapurihan ng karangalan ng kagandahang-loob Niya kung saan ay ginawa Niya tayong katanggap-tanggap sa pamamagitan ng minamahal Niyang Anak,
[1:7] kung saan ay mayroon tayong kaligtasan sa pamamagitan ng Kanyang dugo, sa kapatawaran ng mga kasalanan ayon sa yaman ng kagandahang-loob Niya
[1:8] na pinadaloy Niya sa atin sa pamamagitan ng lahat ng karunungan at kaunawaan;
[1:9] matapos ipaalam sa atin ang hiwaga ng kalooban Niya ayon sa kagustuhan Niya na pinagplanuhan Niya sa pamamagitan ng Kanyang sarili,
[1:10] para sa pangangasiwa ng katuparan sa mga itinakdang panahon ay mapagkaisa Niya sa Kanya ang lahat ng bagay sa loob ni Kristo, ang mga bagay na nasa kalangitan, pati na rin ang mga bagay sa ibabaw ng daigdig.
[1:11] Sa pamamagitan Niya rin ay tumanggap tayo ng pamana, tayong mga itinalaga, ayon sa layunin nitong kumikilos sa lahat ng bagay batay sa plano ng kalooban Niya:
[1:12] para tayo ay mamuhay para sa kapurihan ng karangalan Niya na unang nagtiwala kay Kristo.
[1:13] Gayun rin kayo matapos niyong marinig ang salita ng katotohanan, ang Masayang Balita ng inyong kaligtasan: sa pamamagitan Niya rin, matapos niyong manalig, kayo ay minarkahan ng Banal na Espiritu ng Pangako,
[1:14] na Siyang deposito ng ating mana hanggang sa katubusan ng pag-aari tungo sa kapurihan ng Kanyang karangalan.
[1:15] Dahil dito ako rin, matapos marinig ang bagay patungkol sa inyong pananalig sa Panginoong Jesus, at sa inyong pag-ibig para sa lahat ng mga banal,
[1:16] ay walang tigil sa pagpapasalamat dahil sa inyo, binabanggit kayo sa panahon ng aking pananalangin,
[1:17] na ang Diyos ng ating Panginoong Jesu Kristo, ang Ama ng Kaluwalhatian, ay bigyan kayo ng espiritu ng karunungan at kapahayagan sa pagkakakilala sa Kanya:
[1:18] na ang mga mata ng isipan niyo ay maliwanagan para malaman niyo kung ano ang pag-asa ng pagkatawag Niya, at ano ang yaman ng kaluwalhatian na Kanyang ipinamana sa mga banal,
[1:19] at kung gaano kalawak ang sukat ng kapangyarihan Niya para sa atin na nananalig ayon sa pagkilos ng makapangyarihang lakas Niya
[1:20] na pinagana Niya kay Kristo nang Siya ay magbangon mula sa mga patay, at paupuin Niya sa kanang tabi Niya, sa gitna ng kalangitan,
[1:21] sa ibabaw ng lahat ng pinakamataas na pinuno at awtoridad, at kapangyarihan, at pamamahala, at bawat isang pangalan na may pangalan, hindi lamang sa mundong ito, kundi rin sa mundong darating:
[1:22] at nilagay Niya ang lahat ng bagay sa ilalim ng mga paa Niya, at ibinigay Siya bilang ulo na nangingibabaw sa lahat sa Konggregasyon,
[1:23] na siyang katawan Niya, ang kabuuan Niya na pumupuno sa lahat lahat.
[2:1] At kayo na itinuturing na mga patay dahil sa mga pagkakamali at sa mga kasalanan;
[2:2] kung saan noon ay lumakad kayo ayon sa pamumuhay ng mundong ito, ayon sa prinsipe na namamahala sa himpapawid, ang espiritu na kumikilos ngayon sa kalooban ng mga anak ni Suwail.
[2:3] Kung saan rin tayong lahat ay namuhay noon gamit ang mga pagnanasa ng ating laman, na gumagawa ng mga kagustuhan at ng mga iniisip ng laman, at tayo ay likas na mga anak ng Kaparusahan, kagaya rin ng iba pa.
[2:4] Pero ang Diyos na mayaman sa kahabagan, dahil sa matinding pag-ibig Niya kung saan ay minahal Niya tayo,
[2:5] kahit na tayo ay patay dahil sa mga pagsuway ay binuhay Niyang kasama ni Kristo, (sa kagandahang-loob kayo ay naligtas;)
[2:6] at magkasamang ibinangon, at magkasamang iniluklok sa gitna ng kalangitan kay Kristo Jesus:
[2:7] para maipakita Niya sa mga panahon na darating ang nag-uumapaw na kayamanan ng kagandahang-loob Niya sa pamamagitan ng kabaitan Niya sa atin kay Kristo Jesus.
[2:8] Dahil sa kagandahang-loob kayo ay naligtas sa pamamagitan ng pananampalataya; at ito ay hindi mula sa sarili niyo: ito'y kaloob ng Diyos.
[2:9] Hindi mula sa mga bagay na pinaghirapan, para walang sinuman ang makapagyabang.
[2:10] Tayo kasi ay Kanyang mga produkto, nilikha sa pamamagitan ni Kristo Jesus para sa mga gawang mabubuti na noon pa ay hinanda na ng Diyos, para tayo ay lumakad ayon sa mga ito.
[2:11] Kaya naman, tandaan niyo na kayo noon ay mga dayuhan sa laman na kung tawagin ay di-tuli nila na kung tawagin ay mga tuli sa laman na gawa sa kamay;
[2:12] na sa loob ng mga panahong iyon kayo noon ay hiwalay kay Kristo, mga dayuhan sa gobyerno ng Israel, at mga walang kinalaman sa mga Kasunduan ng Pangako, walang pag-asa at walang Diyos sa gitna ng sanlibutan:
[2:13] pero ngayon ay na kay Kristo Jesus, kayo na noon ay malayo ay naging malapit na sa pamamagitan ng dugo ni Kristo.
[2:14] Siya kasi ang kapayapaan natin na ginawang magkaisa ang dalawa, at ang bumuwag sa pader ng dibisyon.
[2:15] Binuwag Niya ang di pagkakasundo sa pamamagitan ng Kanyang katawan, ang Batas ng mga Kautusan na nakapaloob sa mga ordinansa, para sa pamamagitan ng Kanyang sarili ay magawa Niya ang dalawang magkaisa sa isang bagong katauhan, na nagdudulot sa magandang pakikipag-ugnayan;
[2:16] at para pagkasunduin ang dalawa sa iisang katawan para sa Diyos sa pamamagitan ng Krus, matapos buwagin ang di pagkakasundo sa pamamagitan nito.
[2:17] At pagdating ay inanunsyo Niya ang Masayang Balita ng kapayapaan sa inyo na malalayo, at sa kanila na mga malalapit.
[2:18] Dahil sa pamamagitan Niya ay parehas tayong may kakayanang makalapit papunta sa Ama sa pamamagitan ng iisang Espiritu.
[2:19] Kaya naman hindi na kayo mga dayuhan, at mga taga labas, sa halip ay mga kababayan ng mga banal, at kabilang na sa pamilya ng Diyos;
[2:20] na itinayo sa ibabaw ng pundasyon ng mga mensahero at mga propeta, kung saan si Jesu Kristo mismo ang Batong Pansulok;
[2:21] kung saan lahat ng bahagi ng gusali na sama-samang binubuo ay lumalago para maging isang templong banal sa Panginoon;
[2:22] kung saan kayo rin ay magkakasamang itinatayo para maging tahanan ng Diyos sa pamamagitan ng Espiritu.
[3:1] Ito ang dahilan na akong si Pablo ay isang bilanggo ni Kristo Jesus para sa inyong mga bansa.
[3:2] Kung talagang inyong narinig ang pangangasiwa ng kagandahang-loob ng Diyos na ipinagkaloob sa akin para sa inyo:
[3:3] na ayon sa kapahayagan ay ipinaalam Niya sa akin itong hiwaga; (tulad sa naunang binanggit ko sa sulat na ito, gamit ang ilang mga salita,
[3:4] kung saan kapag nagawa niyong basahin ito ay mauunawaan niyo ang kaalaman ko patungkol sa hiwaga ni Kristo)
[3:5] na sa ibang mga henerasyon ay hindi ipinaalam sa mga anak ng mga tao kung paano ito ngayon naipahayag sa mga banal na mensahero Niya, at sa mga propeta sa tulong ng Espiritu;
[3:6] na ang mga bansa ay maging kasamang tagapagmana, at kabahagi sa iisang katawan, at kabahagi sa Kanyang pangako na nakapaloob kay Kristo sa pamamagitan ng Masayang Balita:
[3:7] kung saan ako ay naging lingkod ayon sa kaloob na kagandahang-loob ng Diyos na ibinigay sa akin, ayon sa pagkilos ng kapangyarihan Niya.
[3:8] Sa akin na mas mababa pa sa pinakamababa sa lahat ng mga banal ay ibinigay ang kagandahang-loob na ito para ideklara sa gitna ng mga bansa ang di maarok na kayamanan ni Kristo;
[3:9] at para magliwanag sa lahat kung ano ba ang pakikipag-ugnayan sa hiwaga na naitago mula pa sa simula ng sanlibutan sa kaibuturan ng Diyos na lumikha sa lahat ng bagay sa pamamagitan ni Jesu Kristo:
[3:10] sa layong maipakilala ngayon sa mga pangulo at sa mga awtoridad na nasa kalangitan sa pamamagitan ng Konggregasyon ang iba't ibang aspeto ng karunungan ng Diyos,
[3:11] alinsunod sa walang hanggang layunin na ginawa Niya kay Kristo Jesus na ating Panginoon:
[3:12] kung saan ay mayroon tayong kalayaan, at kakayanang maranasan ito ng may lakas ng loob sa pamamagitan ng pananampalataya na galing sa Kanya.
[3:13] Kaya naman nakikiusap ako sa inyo na huwag kayong panghinaan ng loob dahil sa mga pinagdaraanan kong kahirapan alang-alang sa inyo na siya niyong karangalan.
[3:14] Dahil dito ay naninikluhod ako sa harap ng Ama ng ating Panginoong Jesu Kristo,
[3:15] kung saan ang bawat pamilya sa kalangitan, at sa ibabaw ng daigdig ay nakapangalan,
[3:16] na ipagkaloob Niya sa inyo, ayon sa kayamanan ng kaluwalhatian Niya, na lumakas ang kaibuturan ng pagkatao niyo ng may kapangyarihan sa pamamagitan ng Kanyang Espiritu,
[3:17] ​na manirahan si Kristo sa loob ng mga puso niyo sa pamamagitan ng pananampalataya; na maugat at matatag sa pag-ibig,
[3:18] para kayanin niyong maunawaan, (kasama ng lahat ng mga banal, kung ano ba ang lawak, at haba, at lalim, at bigat;)
[3:19] at malaman ang pag-ibig ni Kristo na lalampas pa sa kaalaman, para mapuno kayo ng lahat ng pumupuno sa Diyos!
[3:20] Ngayon, sa Kanya na makapangyarihan higit sa lahat na gawin ang higit pa sa lahat ng ating hinihiling o iniisip, ayon sa kapangyarihan na kumikilos sa kalooban natin.
[3:21] Sa Kanya ang karangalan sa loob ng Konggregasyon na na kay Kristo Jesus sa lahat ng mga henerasyon, magpakailanman. Amen.
[4:1] Kaya nakikiusap ako sa inyo, ako na bilanggo sa Panginoon, na lumakad kayo ng karapat-dapat sa pagkatawag kung saan kayo tinawag,
[4:2] nang may buong kapakumbabaan, at kaamuhan, nang may pagtitiyaga, sa pagmamahal ay tinitiis ang isa't isa;
[4:3] sinisikap na panatilihin ang pagkakaisa ng Espiritu sa pamamagitan ng bigkis ng kapayapaan.
[4:4] Iisa ang katawan, at iisa ang Espiritu, kung paanong kayo rin ay tinawag sa iisang pag-asa sa pagkatawag niyo.
[4:5] Iisa ang Panginoon, iisa ang pananampalataya, iisa ang Paglulublob,
[4:6] iisa ang Diyos, at Ama ng lahat na nakatataas sa lahat, at malapit sa lahat, at nasa inyong lahat.
[4:7] Pero ibinigay Niya ang kagandahang-loob sa bawat isa sa atin ayon sa sukat na ipinagkaloob ni Kristo.
[4:8] Kaya naman ay nagsasabi Siya, "Matapos umakyat sa kaitaasan ay dinala Niyang bihag ang mga bihag, at nagbigay Siya ng mga regalo sa mga tao."
[4:9] (Ngayon, itong pag-akyat Niya sa langit, ano ito kung hindi rin na bumaba muna Siya papunta sa mas mababang parte ng daigdig?
[4:10] Ang bumaba mismo ay siya ring umakyat sa ibabaw ng lahat sa kalangitan para mapuno Niya ang lahat ng bagay.)
[4:11] At Siya ang nagkaloob sa ilan para maging mga mensahero, at para maging mga propeta, at para maging mga evangelista, at para maging mga pastor at mga guro,
[4:12] para sa paggiging-ganap ng mga banal, para sa gawain ng paglilingkod, para sa ikatatatag ng katawan ni Kristo;
[4:13] hanggang sa dumating tayong lahat tungo sa pagkakaisa ng pananampalataya, at sa pagkakakilala sa Anak ng Diyos, na nagreresulta sa pagiging ganap na tao, tungo sa sukat ng kabuuan ng buhay ni Kristo.
[4:14] Para hindi na tayo maging mga sanggol na pinagpapasa-pasahan, at tinatanggay ng bawat bugso ng hangin ng katuruan, gamit ang mahuhusay na presentasyon ng mga tao, na may halong husay sa panloloko, na humahantong sa maling sistema ng paniniwala.
[4:15] Pero sa pananatili sa katotohanan ng may pag-ibig, tayo ay lumago sa Kanya sa lahat ng bagay na Siyang ulo, ang Kristo.
[4:16] Kung saan ang buong katawan na sama-samang binubuo at nasisiksik sa tulong ng suporta na dulot ng bawat isang litid, ayon sa sukat ng pagkilos ng bawat isang parte, ay nagagawa Niya ang paglago ng katawan na nagreresulta sa paglakas ng sarili nito sa pamamagitan ng pag-ibig.
[4:17] Kaya ito ang sinasabi ko, at ipinapatotoo sa Panginoon, na huwag na rin kayo lumakad ayon sa halimbawa ng ibang mga bansa na lumalakad ayon sa kahangalan ng kaisipan nila,
[4:18] na madilim ang kaunawaan dahil sa pagkawalay mula sa Buhay ng Diyos, dahil sa kamalian na nasa kanila, dahil sa katigasan ng mga puso nila:
[4:19] na dahil sa pagiging manhid ay ibinigay na nila ang mga sarili nila sa kawalang-hiyaan, na nagreresulta sa paggawa ng lahat ng uri ng karumihan, na may kasakiman.
[4:20] Pero kayo ay hindi nakakilala kay Kristo ng ganito;
[4:21] kung totoo ngang pinakinggan niyo Siya, at kayo ay naturuan sa pamamagitan Niya, kung paanong ang katotohanan ay na kay Jesus:
[4:22] na inyo nang ilibing ang lumang pagkatao, yung ayon sa dating paraan ng pamumuhay na sumisira gamit ang mga mapanlinlang na pagnanasa;
[4:23] at magpanariwa kayo sa espiritu ng kaisipan niyo;
[4:24] at isuot niyo ang bagong pagkatao na nilikha alinsunod sa Diyos, sa katuwiran at kabanalan ng katotohanan.
[4:25] Kaya matapos na iwaksi ang kasinungalingan ay magsalita ang bawat isa sa inyo ng totoo sa piling ng kapwa niya, dahil tayo ay kabahagi ng isa't isa.
[4:26] Magalit kayo nang di nagkakasala: huwag niyong hayaan na babaan pa ng araw ang init ng ulo niyo:
[4:27] at huwag niyong bigyan ng lugar na kumilos ang Diyablo.
[4:28] Ang nagnanakaw ay huwag nang magnakaw, pero sa kabilang banda ay dapat siyang magsumikap na magtrabaho gamit ang mga kamay para sa kabutihan, para may maibahagi siya sa sinumang may pangangailangan.
[4:29] Huwag kayong magpalabas ng anumang bulok na salita mula sa bibig niyo, sa halip ay kung ano ang mabuti para magamit sa ikatatatag ng pananampalataya, para magbigay ng kasiyahan sa mga nakikinig.
[4:30] At huwag niyong dulutan ng sama ng loob ang Banal na Espiritu ng Diyos kung saan ay natatakan kayo para sa araw ng kaligtasan.
[4:31] Lahat ng pait, at pagkulo ng dugo, at galit, at sigawan, at kalapastanganan ay alisin niyo na mula sa inyo, kasama ng lahat ng kasamaan.
[4:32] At maging mabait kayo sa isa't isa, malambot ang puso, mapagpatawad sa isa't isa, tulad rin sa Diyos na nagpatawad sa inyo sa pamamagitan ni Kristo.
[5:1] Kaya gayahin niyo ang Diyos, tulad sa mga minamahal na anak;
[5:2] at lumakad kayo ng may pag-ibig, kung paano rin tayo inibig ni Kristo, at isinuko ang sarili Niya para sa atin, bilang handog, at alay sa Diyos na nagdudulot ng mabangong amoy.
[5:3] Pero ang pakikipagtalik sa di asawa, at lahat ng karumihan, o kasakiman, ni huwag isa man sa mga ito ay mabanggit sa kalagitnaan niyo, (dahil ito ang nararapat sa mga banal;)
[5:4] pati kabastusan, at kalokohan, o biruan tungkol sa mga bagay na hindi maganda, sa halip ay managana kayo sa pagpapasalamat.
[5:5] Dahil alam niyo ito, na lahat ng nakikipagtalik sa di asawa, o imoral, o sakim na isang mananamba sa diyus-diyosan, ay walang lugar sa loob ng Kaharian ni Kristo, at ng Diyos.
[5:6] Huwag magpaloko ang sinuman sa inyo gamit ang walang halagang mga salita, dahil sa mga bagay na ito kasi dumarating ang galit ng Diyos sa mga anak ng suwail.
[5:7] Kaya huwag kayong makibahagi sa kanila.
[5:8] Dati kasi kayong kadiliman, pero ngayon ay liwanag na sa Panginoon: lumakad kayo bilang mga anak ng liwanag:
[5:9] (Ang bunga kasi ng Espiritu ay nakapaloob sa lahat ng kabutihan, at katuwiran, at katotohanan;)
[5:10] sinusuri kung ano ang nakalulugod sa Panginoon.
[5:11] At huwag kayong makisama sa mga walang ibinubungang gawain ng kadiliman, bagkus ay sawayin niyo pa ang mga ito.
[5:12] Dahil nakakahiyang banggitin ang mga bagay na lihim nilang ginagawa.
[5:13] Pero lahat ng mga bagay na kasaway-saway ay nabubulgar sa liwanag: dahil ang liwanag ang siyang nagpapakilala sa lahat ng bagay.
[5:14] Kaya naman sinabi Niya, "Gumising ka! Ikaw na natutulog, at bumangon ka mula sa mga patay, at ang Kristo ay magliliwanag sa iyo."
[5:15] Kaya tignan mong mabuti kung paano ka lumalakad, hindi tulad sa isang hangal, kundi tulad sa isang matalino,
[5:16] hindi nagsasayang ng oras dahil masasama ang mga araw.
[5:17] Dahil dito ay huwag kayong maging hangal, sa halip ay maging mapang-unawa kung ano ang kalooban ng Panginoon.
[5:18] Huwag rin kayong magpakalasing sa katas ng ubas, na humahantong sa kawalang disiplina; sa halip ay magpakapuspos kayo sa Espiritu;
[5:19] nagsasalita sa isa't isa sa tugtog ng instrumento, at sa maka-diyos na mga awitin, at sa mga awiting espirituwal, kumakanta at tumutugtog sa Panginoon mula sa kaibuturan ng puso niyo;
[5:20] nagpapasalamat sa lahat ng pagkakataon para sa lahat ng bagay sa Diyos at Ama sa pamamagitan ng pangalan ng ating Panginoong Jesu Kristo;
[5:21] nagpapasakop sa isa't isa ng may takot sa Diyos.
[5:22] Mga asawang babae, magpasakop kayo sa asawa niyong lalake, katulad ng sa Panginoon.
[5:23] Ang asawang lalake kasi ang ulo ng asawang babae, katulad rin ni Kristo na ulo ng Konggregasyon: at Siya ang tagapagligtas ng katawan.
[5:24] Kaya naman kung paano ang Konggregasyon ay nagpapasakop kay Kristo, gayon rin dapat ang mga asawang babae sa sarili nilang mga asawa sa lahat ng bagay.
[5:25] Mga asawang lalake, mahalin niyo ang asawa niyong babae kung paano rin minahal ni Kristo ang Konggregasyon, at ibinigay ang sarili Niya para dito;
[5:26] para matapos gawing banal ay linisin ito sa paghuhugas ng tubig sa pamamagitan ng salita,
[5:27] para maihanda Niya ito sa sarili Niya bilang isang marangal na Konggregasyon, na walang bahid, o kulubot, o anumang bagay na tulad nito; kundi para ito ay maging banal at walang kapintasan.
[5:28] Kaya nararapat na mahalin ng mga asawang lalake ang kanilang asawang babae gaya ng kanilang sariling katawan. Ang nagmamahal sa sarili niyang asawa ay nagmamahal sa kanyang sarili.
[5:29] Dahil wala pang sinuman ang namuhi sa sarili niyang laman; kundi ay pinakakain at inaalagaan niya ito tulad rin ng Panginoon sa Konggregasyon,
[5:30] dahil tayo ay mga bahagi ng katawan Niya, mula sa laman Niya, at mula sa mga buto Niya.
[5:31] Dahil dito ay iiwan ng tao ang tatay at ang nanay niya, at sasama sa asawa niyang babae, at itong dalawa ay magiging isa nang laman.
[5:32] Ito ay isang matinding hiwaga: pero ako ay nagsasalita patungkol kay Kristo, at patungkol sa Konggregasyon.
[5:33] Kaya naman, sa ganitong paraan ay dapat na mahalin ng bawat isa sa inyo ang kanyang sariling asawa gaya ng sa sarili niya, at na ang asawang babae ay magkaroon ng takot sa asawang lalake.
[6:1] Mga anak, sundin niyo ang inyong mga magulang sa Panginoon: dahil ito ang tama.
[6:2] "Igalang mo ang tatay at ang nanay mo;" (ito ang unang utos na may pangako;)
[6:3] "para maging maunlad kayo at maging mahaba ang buhay niyo sa ibabaw ng daigdig."
[6:4] At mga tatay, huwag niyong impluwensiyahan na magwala ang mga anak niyo: sa halip ay palakihin niyo sila sa katuruan at sa pagtutuwid ng Panginoon.
[6:5] Mga alipin, sumunod kayo sa mga panginoon sa laman ng may takot at panginginig, ng taos sa puso niyo katulad kay Kristo;
[6:6] hindi kapag may nakatingin lang, tulad sa mga naghahanap sa pabor ng tao, kundi tulad ng mga alipin ni Kristo na gumagawa sa kagustuhan ng Diyos mula sa kalooban;
[6:7] may kabaitan na naglilingkod para sa Panginoon, at hindi para sa mga tao:
[6:8] nalalaman na anuman ang mabuting ginawa ng bawat isa, siya ay tatanggap ng pagkalinga mula sa Panginoon, alipin man o malaya.
[6:9] At sa mga amo, gawin niyo ang parehong mga bagay sa kanila, itigil niyo ang pagbabanta, yamang nalalaman niyo rin na ang parehas niyong Panginoon ang Siyang nasa kalangitan, at wala Siyang kinikilingan na tao.
[6:10] Sa pangwakas, mga kapatid ko, magpakatatag kayo sa Panginoon, at sa lakas ng kapangyarihan Niya.
[6:11] Isuot niyo ang kumpletong baluti ng Diyos, para makayanan niyong manindigan laban sa pamamaraan ng Diyablo.
[6:12] Dahil ang ating labanan ay hindi nakatuon sa dugo at laman, sa halip ay nakatuon sa mga pinakamatataas na pinuno, nakatuon sa mga awtoridad, nakatuon sa mga pandaigdigang mga hari ng kadiliman sa mundong ito, nakatuon sa mga kasamaang espirituwal na nasa kalangitan.
[6:13] Dahil dito ay isuot niyo ang kumpletong baluti ng Diyos para makayanan niyong lumaban sa gitna ng masamang araw, at matapos na gawin ang lahat ay manatiling nakatayo.
[6:14] Kaya tumayo kayo na nakasinturon ang mga baywang niyo ng katotohanan, at nakasuot ang baluti ng katuwiran;
[6:15] at nakasapatos ang mga paa niyo ng may kahandaan sa Masayang Balita ng kapayapaan;
[6:16] Higit sa lahat ay itaas niyo ang kalasag ng pananampalataya, sa pamamagitan nito ay makakayanan niyong patayin lahat ang naglalagablab na mga pana ng masama.
[6:17] At kunin niyo ang helmet ng kaligtasan, at ang espada ng Espiritu, ito ay ang Salita ng Diyos:
[6:18] nananalangin gamit ang lahat ng uri ng panalangin at hinaing sa bawat panahon sa Espiritu, at nagbabantay patungkol sa bagay na ito gamit ang lahat ng katiyagaan, at pagsusumamo para sa lahat ng mga banal;
[6:19] at para sa akin, na ipagkaloob ang mensahe ng Salita sa akin ng may katapangan sa pagbukas ng bibig ko, para maipaalam ang hiwaga ng Masayang Balita,
[6:20] kung saan ako ay isang embahador na naka kadena: para kahit sa situwasyong ito ay maging malakas ang loob kong magsalita, kung paano ako dapat magsalita.
[6:21] At para malaman niyo rin ang mga bagay na patungkol sa akin, kung ano ang aking kalagayan, lahat ng bagay ay ipaaalam sa inyo ni Tiquico, isang minamahal na kapatid at matapat na lingkod sa Panginoon:
[6:22] na ipinadala ko mismo sa inyo para sa bagay na ito, para malaman niyo ang mga bagay patungkol sa amin at mapatatag niya ang mga puso niyo.
[6:23] Kapayapaan para sa mga kapatiran, at pag-ibig na may kasamang pananampalataya mula sa Diyos Ama at Panginoong Jesu Kristo.
[6:24] Ang kagandahang loob ay sumakanilang lahat na nagmamahal ng tunay sa ating Panginoong Jesu Kristo. Amen. Isinulat ni Tiquico mula sa Rome para sa mga taga Ephesus.
[1:1] Pablo at Timoteo, mga alipin ni Jesu Kristo, sa lahat ng mga banal na nakay Kristo Jesus na nasa Philippi, kasama ng mga tagapangasiwa, at mga lingkod:
[1:2] Kagandahang loob sa inyo at kapayapaan mula sa ating Diyos Ama, at sa Panginoong Jesu Kristo.
[1:3] Nagpapasalamat ako sa aking Diyos tuwing naaalala ko kayo,
[1:4] palaging nananalangin ng may kagalakan sa bawat pananalangin ko para sa inyong lahat,
[1:5] dahil sa inyong partisipasyon kaugnay sa Masayang Balita mula sa pinakaunang araw hanggang ngayon;
[1:6] talagang kumbinsido sa bagay na ito na ang nagpasimula ng mabuting gawain sa inyo ay tatapusin ito hanggang sa Araw ni Jesu Kristo:
[1:7] kung paanong nararapat sa akin na isipin ang bagay na ito patungkol sa inyong lahat, dahil kayo ay nasa loob ng aking puso, parehong sa pagkakapiit ko at sa depensa, at patotoo ng Masayang Balita. Kayong lahat ay mga kabahagi sa kagandahang loob na nasa akin.
[1:8] Dahil ang Diyos ang Siya kong testigo, kung paanong minamahal ko kayong lahat sa pamamagitan ng wagas na puso ni Jesu Kristo.
[1:9] At ito ang dalangin ko na ang pag-ibig niyo ay labis-labis pang managana ng may kaalaman, at buong katalinuhan;
[1:10] para makilala niyo ang mga bagay na mas mainam, para kayo ay maging dalisay at walang kapintasan hanggang sa Araw ni Kristo;
[1:11] puno ng mga bunga ng katuwiran nang dahil kay Jesu Kristo, na nagreresulta sa karangalan at kapurihan ng Diyos.
[1:12] Pero nais kong malaman niyo, mga kapatid, na ang mga bagay na nangyari sa akin ay lumalabas na nagresulta pa sa paglaganap ng Masayang Balita,
[1:13] anupat ang mga pagkakakulong ko dahil kay Kristo ay hayag sa buong palasyo, at sa lahat ng iba pang lugar;
[1:14] at marami sa mga kapatiran sa Panginoon, na nabuo ang kumpiyansa dahil sa pagkakakulong ko ay naging sobrang tapang na wala nang kinatatakutan sa pagbabahagi ng Salita!
[1:15] Totoong may ilan rin na napoproklama kay Kristo dahil sa inggit at pakikipagtalo, pero may ilan rin ay dahil sa mabuting kalooban:
[1:16] Ang isa ay nag-aanunsyo kay Kristo para sumikat, hindi taos sa puso, na nag-aakalang makakadagdag iyon ng hirap sa pagkakakulong ko:
[1:17] pero ang ilan ay mula sa pag-ibig, nalalamang ako ay nakatalaga para sa depensa ng Masayang Balita.
[1:18] Ano ngayon, kundi sa bawat paraan ng pamumuhay, kung sa pagkukunwari man o sa katotohanan, si Kristo ay maideklara; at nagdiriwang ako sa bagay na ito, at patuloy pang magdiriwang.
[1:19] Alam ko kasi na ito ay magreresulta tungo sa aking kaligtasan sa tulong ng inyong panalangin, at sa biyayang dala ng Espiritu ni Jesu Kristo,
[1:20] ayon sa aking inaasam-asam at pag-asa na hindi ko kailanman ikahihiya, kundi ng may buong katapangan, tulad sa tuwi-tuwina, na ngayon rin ay maluwalhati si Kristo sa pamamagitan ng katawan ko, kahit sa Buhay man o sa kamatayan.
[1:21] Para sa akin kasi, ang mabuhay ay si Kristo, at ang mamatay ay kapakinabangan.
[1:22] Kung ako man ay namumuhay sa loob ng laman, nagbubunga itong pagpapagal ko: at hindi ko alam kung ano ang pipiliin ko.
[1:23] Dahil ako ay naiipit sa pagitan ng dalawa, mayroon akong hangarin na lumisan, at makasama si Kristo; na mas lalong mainam:
[1:24] pero ang manatili sa loob ng laman ay kinkailangan alang-alang sa inyo.
[1:25] At tiwala sa bagay na ito, alam ko na ako ay mananatili at magpapatuloy na kasama niyong lahat na magreresulta sa paglago at kagalakan ng inyong pananampalataya;
[1:26] para ang kasiyahan niyo ay managana kay Kristo Jesus para sa akin dahil sa muli kong pagpunta sa inyo.
[1:27] Mamuhay lamang kayo ng karapat-dapat sa Masayang Balita ni Kristo para kung sakaling dumating ako at makita kayo, o kung ako man ay wala ay marinig ko ang mga bagay patungkol sa inyo, na kayo ay tumatayo sa iisang espiritu, iisang kaluluwa, sama-samang nakikipaglaban sa pananampalataya ng Masayang Balita;
[1:28] at hindi natatakot sa sinuman sa kanila na kumokontra: na siyang nagpapakita sa kanilang tiyak na pagkawasak, pero para sa inyo ay nagpapakita ng kaligtasan, at ito ay mula sa Diyos.
[1:29] Dahil ipinagkaloob sa inyo alang-alang kay Kristo, hindi lamang ang manalig sa Kanya, kundi ang magpakasakit rin alang-alang sa Kanya;
[1:30] na may parehas na laban, tulad sa inyong nakita sa akin, at ngayon ay naririnig niyo sa akin.
[2:1] Kaya kung mayroon mang pagpapalakasan kay Kristo, kung mayroon mang mensahe ng pag-ibig, kung mayroon mang pakikipagniig sa Espiritu, kung mayroon mang magandang saloobin, at kahabagan,
[2:2] punuin niyo ang aking kagalakan, na magkaroon kayo ng parehong kaunawaan, ng parehong pag-ibig, na may nagkakaisang kaisipan, na may iisang pang-unawa,
[2:3] walang bagay na ginagawa sa paraan ng pagtatalo o walang kabuluhang pagyayabang, kundi sa kapakumbabaan ay magturingan ang isa't isa na mas mahalaga ang iba kaysa sa kanilang mga sarili.
[2:4] Pagtuunan ng pansin ng bawat isa sa inyo hindi lamang ang mga pansariling interes, kundi ang mga interes rin ng iba.
[2:5] Ito kasi ang dapat na nasa inyong isipan, na na kay Kristo Jesus rin:
[2:6] na habang nasa kaanyuan ng Diyos ay hindi Niya itinuring na pagnanakaw ang maging kapantay ng Diyos:
[2:7] Gayun pa man ay tinanggalan Niya ang sarili Niya ng lahat ng karangalan nang kunin Niya ang kaanyuan ng isang alipin, nang magpakita sa anyo ng mga tao:
[2:8] at nang matagpuan Siya sa panlabas na katangian tulad ng isang tao ay ibinaba Niya ang sarili Niya, at naging masunurin hanggang kamatayan, maging ang kamatayan sa krus.
[2:9] Kaya naman ang Diyos ay itinanghal Siya sa rurok ng kapangyarihan, at ibinigay sa Kanya ang pangalan na pinakadakila sa lahat ng pangalan:
[2:10] para sa pamamagitan ng pangalan ni Jesus, bawat tuhod ay lumuhod, yung mga nasa langit, at yung mga nasa ibabaw ng daigdig, at yung mga nasa ilalim ng daigdig;
[2:11] at bawat dila ay magpahayag na Panginoon si Jesu Kristo para sa kaluwalhatian ng Diyos Ama.
[2:12] Kaya naman, mga minamahal ko, kung paanong kayo ay laging masunurin, hindi lamang kapag nasa harapan ko, kundi lalung-lalo na ngayong wala ako, pakilusin niyo ang inyong sariling kaligtasan ng may takot at panginginig!
[2:13] Ang Diyos kasi ang Siya ring kumikilos sa kalooban niyo, para hangarin at para gawin ang naaayon sa kagustuhan Niya.
[2:14] Gawin niyo ang lahat ng bagay na walang pagrereklamo at pagtatalo:
[2:15] para kayo ay maging walang bahid dungis, at puro, mga anak ng Diyos na walang kapintasan sa gitna ng liko at bulok na henerasyon, kung saan kayo ay nagniningning tulad ng mga ilawan sa mundo;
[2:16] pinanghahawakan ang Salita ng Buhay para ako ay may ipagmalaki sa Araw ni Kristo, na hindi ako tumakbo ng walang kabuluhan ni nagpagod sa wala.
[2:17] Subalit kung ako rin ay ibinubuhos alang-alang sa pag-aalay at paglilingkod para sa pananampalataya niyo, masaya ako at nagdiriwang kasama niyong lahat.
[2:18] At sa ganito ring dahilan ay nagdiriwang kayo, at nagdiriwang kayong kasama ko.
[2:19] Pero umaasa ako sa Panginoong Jesus na ipadala agad si Timoteo sa inyo para ako rin ay mapalakas ang loob kapag nalaman ko ang mga bagay patungkol sa inyo.
[2:20] Wala kasi akong tao na may katulad na kaluluwa na totoong magmamalasakit sa mga bagay na patungkol sa inyo.
[2:21] Ang lahat kasi ay iniisip lamang ang kanilang mga sarili, hindi ang mga bagay na patungkol kay Kristo Jesus.
[2:22] Alam niyo naman ang patotoo niya, na parang isang anak sa tatay, kasama ko siyang naglingkod para sa Masayang Balita.
[2:23] Kaya naman sa panahong ito ay umaasa akong ipadala siya sa oras na mabigyan ko na ng atensyon ang mga bagay na patungkol sa akin.
[2:24] Pero tiwala ako sa Panginoon na ako rin ay darating agad diyan.
[2:25] Pero sa tingin ko ay kailangan na ipadala sa inyo si Epafrodito na kapatid at kamanggagawa, at kapwa ko sundalo, at inyong mensahero, at isang lingkod para sa pangangailangan ko.
[2:26] Dahil nasasabik na siya sa inyong lahat at nalulungkot dahil narinig niyo na nagkasakit siya.
[2:27] At talagang nagkasakit siya na halos ikamatay niya, pero ang Diyos ay nahabag sa kanya; at hindi lamang sa kanya, pati na rin sa akin, kundi ay nagkaroon na ako ng patong-patong na hirap!
[2:28] Kaya ipinadala ko siya agad, para, sa pagkikita niyong muli ay matuwa kayo, at ang kalungkutan ko ay mawala.
[2:29] Kaya tanggapin niyo siya sa Panginoon nang may buong kagalakan, at ituring niyo na napakahalaga ang ganitong uri ng tao:
[2:30] dahil alang-alang sa gawain ni Kristo ay napalapit siya hanggang sa kamatayan, hindi isinaalang-alang ang sarili para matugunan niya ang pagkukulang sa paglilingkod niyo para sa akin.
[3:1] Sa wakas, mga kapatid ko, magdiwang kayo sa Panginoon. Hindi naman problema sa akin na isulat sa inyo uli ang mga bagay na ito, para naman ito sa kaligtasan niyo.
[3:2] Mag-ingat kayo sa mga aso, mag-ingat kayo sa mga masasamang manggagawa, mag-ingat kayo sa namumutol ng laman.
[3:3] Tayo kasi ang Pagtutuli na sumasamba sa Diyos sa espiritu, at nagdiriwang kay Kristo Jesus, at hindi sa laman nagtitiwala.
[3:4] Kahit naman ako ay may ipagmamalaki sa laman. Kung sinuman ay nag-iisip na magtiwala sa laman, lalo na ako:
[3:5] Tinuli ng ika-8 araw, mula sa lahi ni Israel, sa tribo ni Benjamin, isang Hebreo na galing sa mga Hebreo, patungkol sa Batas, isang Pariseo;
[3:6] patungkol sa sigasig, mang-uusig ng Konggregasyon; patungkol sa katuwiran na nasa Batas, walang kapintasan.
[3:7] Pero anumang bagay ang may pakinabang sa akin, itinuturing ko ang mga bagay na itong kalugihan alang-alang kay Kristo.
[3:8] Higit pa rito, itinuturing ko rin ang lahat ng bagay na kalugihan alang-alang sa kadakilaan ng pagkakakilala kay Kristo Jesus na Panginoon ko, na dahil sa Kanya ay tiniis ko ang mawalan ng lahat ng bagay, na itinuturing ko nang mga basura para lang makamtan ko si Kristo,
[3:9] at matagpuan na nasa Kanya, hindi taglay ang sarili kong katuwiran na mula sa Batas, kundi iyong sa pamamagitan ng pananalig na galing kay Kristo, ang katuwiran na galing sa Diyos dala ng pananampalataya:
[3:10] para makilala Siya, at ang kapangyarihan ng Kanyang pagbangon mula sa mga patay, at ang pakikisalo sa mga paghihirap Niya, para matulad sa kamatayan Niya;
[3:11] Kung sakali man ako ay umabot sa pagbangon ng mga patay.
[3:12] Hindi dahil sa naabot ko na, o natapos ko na: pero ako ay tumatakbo sa pag-asa na makuha ko rin ang bagay na siyang dahilan rin kung bakit ako kinuha ni Kristo Jesus.
[3:13] Mga kapatid, ako sa sarili ko, hindi ko itinuturing na nakuha ko na: pero isang bagay ang totoo, kinakalimutan ko ang nakaraan na, at sinisikap kong abutin ang mga bagay na nasa harapan.
[3:14] Tumatakbo ako papunta sa hangganan para sa gantimpala ng mataas na pagkatawag ng Diyos kay Kristo Jesus.
[3:15] Kaya naman, lahat kayong mga sakdal ay ganito ang dapat na isipin, at kung sinuman sa inyo ay may ibang kaisipan, ito rin ay ipahahayag sa inyo ng Diyos.
[3:16] Kaya kung anuman ang natutunan natin, lumakad tayo sa iisang pamantayan, sa iisang kaisipan.
[3:17] Mga kapatid, samahan niyo ako sa pagsunod, at kung paanong kami ay ginawa niyong halimbawa, tularan niyo sila na lumalakad sa ganitong paraan.
[3:18] Marami kasi ang lumalakad (yung madalas kong sabihin sa inyo, at kahit ngayon ay luhaan kong sinasabi) na mga kalaban ng krus ni Kristo:
[3:19] na ang hangganan ay pagkawasak, na ang Diyos ay ang tiyan, at ang karangalan ay nasa kanilang kahihiyan, na nakatuon ang isip sa mga bagay na makalupa.
[3:20] Nasa loob ng langit kasi matatagpuan ang ating bansa, kung saan rin natin hinihintay ang Tagapagligtas, ang Panginoong Jesu Kristo
[3:21] na Siyang babago sa ating abang katawan, para ito ay maging katulad sa Kanyang marangal na katawan, ayon sa kapangyarihan kung saan ay nagawa Niya ring isailalim ang lahat ng bagay sa Kanyang sarili.
[4:1] Kaya naman, mga kapatid kong minamahal at hinahanap-hanap, ang aking kagalakan at korona, sa ganitong paraan kayo manatiling nakatayo sa Panginoon, mga minamahal.
[4:2] Nakikiusap ako kay Udias, at nakikiusap ako kay Sintike na magkaroon ng iisang kaisipan para sa Panginoon.
[4:3] At hinihiling ko rin sa iyo, tunay na kamanggagawa, na tulungan mo ang mga kababaihang ito na nakasama kong magpagal para sa Masayang Balita, kasama rin si Clemente, at iba pang kamanggagawa ko na ang mga pangalan ay nasa Aklat ng Buhay.
[4:4] Magdiwang kayo lagi sa Panginoon: muli kong sasabihin, magdiwang kayo.
[4:5] Hayaan niyong malaman ng lahat ng tao ang kabaitan niyo. Nalalapit na ang Panginoon.
[4:6] Huwag kayong mag-alala sa anumang bagay, sa halip ay sa lahat ng pagkakataon, sa pananalangin at sa pagsusumamo nang may pasasalamat, ay ipaalam niyo sa harap ng Diyos ang mga kahilingan niyo.
[4:7] At ang kapayapaan ng Diyos na higit pa sa lahat ng kaunawaan ang magbabantay sa mga puso niyo, at sa mga iniisip niyo sa pamamagitan ni Kristo Jesus.
[4:8] Sa wakas mga kapatid, anumang bagay ang totoo, anumang bagay ang marangal, anumang bagay ang matuwid, anumang bagay ang malinis, anumang bagay ang kaibig-ibig, anumang bagay ang maganda sa pandinig, kung may anumang kabutihang loob, at kung may anumang papuri, ang mga bagay na ito ang inyong bigyan ng atensyon.
[4:9] Gawin niyo ang mga bagay na parehas niyong natutunan, at tinanggap, at narinig, at nakita sa akin: at ang Diyos ng kapayapaan ay sasamahan kayo.
[4:10] Pero sobra akong natuwa sa Panginoon, dahil ngayon sa wakas ay umusbong muli ang atensyon niyo para sa akin; kung saan ay nakatuon naman ang atensyon niyo, pero wala kayong pagkakataon.
[4:11] Ako ay nagsasalita hindi dahil sa kahirapan: dahil ako ay natuto na sa harap ng anumang bagay na ako ay maging kuntento.
[4:12] Pareho kong alam kung paano maging aba, at kung paano mag-umapaw: sa lahat ng situwasyon, at sa lahat ng bagay ako ay naturuan, parehong naturuan kung paano mabusog, at magutom, parehong naturuan kung paano managana, at maghirap.
[4:13] May lakas ako sa lahat ng bagay sa pamamagitan ni Kristo na nagpapalakas sa akin.
[4:14] Gayunpaman, maganda ang ginawa niyo na tumulong sa pagsubok ko.
[4:15] Ngayon, kayong mga taga Philippi, alam niyo rin na sa simula pa lang ng Masayang Balita, nang umalis ako mula sa Macedonia, walang konggregasyon ang tumulong sa akin patungkol sa pagbibigay, at pagtanggap, kundi kayo lamang.
[4:16] Dahil kahit sa Thessalonica ay nagpadala kayo ng minsan at ng ikalawang beses para sa mga pangangailangan ko.
[4:17] Hindi dahil naghahanap ako ng matatanggap, kundi ang hinahanap ko ay ang bunga na dumaragdag sa puntos niyo.
[4:18] Pero mayroon na ako ng lahat ng bagay, at sobra-sobra pa: kumpleto na ako nang tanggapin ko mula kay Epaphrodito ang mga bagay na mula sa inyo, na isang mabangong alay, katanggap-tanggap, nakatutuwa para sa Diyos.
[4:19] At ang Diyos ko ang pupuno sa lahat ng pangangailangan niyo ayon sa maluwalhating kayamanan Niya kay Kristo Jesus.
[4:20] Ngayon, sa Diyos at Ama natin ang kaluwalhatian magpakailanman. Amen.
[4:21] Pakibati niyo ang bawat isang banal kay Kristo Jesus. Ang mga kapatiran na kasama ko ay binabati kayo.
[4:22] Binabati kayo ng lahat ng mga banal, lalu na ang mga taga sambahayan ng Emperador.
[4:23] Ang kagandahang-loob ng ating Panginoong Jesu-Kristo ay sumainyong lahat. Amen. Isinulat ito sa tulong ni Epaphrodito sa mga taga Philippi mula sa Rome.
[1:1] Pablo, isang mensahero ni Jesu Kristo sa pamamagitan ng kalooban ng Diyos, at si kapatid na Timoteo,
[1:2] sa mga banal at mga matatapat na kapatiran kay Kristo na nasa Colosse: kagandahang loob sa inyo at kapayapaan mula sa ating Diyos Ama, at Panginoong Jesu Kristo.
[1:3] Nagpapasalamat kami sa Diyos at sa Ama ng ating Panginoong Jesu Kristo, laging nananalangin patungkol sa inyo,
[1:4] dahil narinig namin ang pananampalataya niyo kay Kristo Jesus, at ang pagmamahal na mayroon kayo para sa lahat ng mga banal,
[1:5] alang-alang sa pag-asa na nakalaan para sa inyo sa gitna ng kalangitan, na narinig niyo noon pa, na nakapaloob sa Salita ng katotohanan ng Masayang Balita,
[1:6] na nakarating sa inyo kung paano rin ito ay nakarating sa lahat ng dako ng mundo; at ito ay namumunga, kung paano rin ito ay namumunga sa kalagitnaan niyo, simula sa araw na narinig niyo at nalaman ang kagandahang-loob ng Diyos sa katotohanan:
[1:7] kung paano rin niyo natutunan kay Epaphras na minamahal, na kapwa alipin namin, na para sa inyo ay isang matapat na lingkod ni Kristo;
[1:8] at siya ang nagpakilala sa amin ng inyong pag-ibig sa Espiritu.
[1:9] Dahi rin dito kami, mula sa araw na narinig namin, ay hindi na tumigil na manalangin para sa inyo, at hilingin na mapuno kayo ng kaalaman sa kalooban Niya sa lahat ng karunungan at kaunawaang espirituwal;
[1:10] na lumakad kayo ng karapat-dapat sa Panginoon, nakahandang sumunod sa lahat ng bagay, nagbubunga sa lahat ng mabuting gawa, at lumalago patungkol sa kaalaman ng Diyos;
[1:11] pinalalakas sa lahat ng uri ng kalakasan alinsunod sa maluwalhating lakas Niya, na nagreresulta sa lahat ng katatagan at pagtitiyaga nang may kagalakan;
[1:12] nagpapasalamat sa Ama na ginawa tayong karapat-dapat para sa partihan ng pamana ng mga banal na nasa kaliwanagan:
[1:13] na Siyang nagligtas sa atin mula sa kapangyarihan ng kadiliman, at nagdala sa atin papunta sa Kaharian ng minamahal Niyang Anak:
[1:14] kung saan mayroon tayong kaligtasan sa pamamagitan ng dugo Niya, na nagresulta sa kapatawaran ng mga kasalanan.
[1:15] Siya ang imahen ng Diyos na di nakikita, ang Panganay sa lahat ng nilalang:
[1:16] dahil sa pamamagitan Niya ay nilikha ang lahat ng bagay, ang mga bagay na nasa loob ng kalangitan, at ang mga bagay na nasa ibabaw ng daigdig, ang mga nakikita, at ang mga di nakikita, kung yan man ay mga trono o mga pamahalaan, o mga pangulo o mga awtoridad: ang lahat ng mga bagay ay nilikha sa pamamagitan Niya at para sa Kanya:
[1:17] at Siya ay nandiyan na bago pa ang lahat ng bagay, at ang lahat ng bagay ay sa Kanya nabuo.
[1:18] At Siya ang ulo ng Katawan, ang Konggregasyon: na Siyang simula, ang unang iniluwal mula sa mga patay, para sa lahat ng bagay Siya ang manguna.
[1:19] Dahil minarapat Niya na ang lahat ng kasaganahan ay sa Kanya manahan,
[1:20] at sa pamamagitan Niya ay pagbuklurin ang lahat ng bagay papunta sa Kanya, matapos maitatag ang kapayapaan sa pamamagitan Niya gamit ang dugo ng Kanyang krus; kahit pa ito ay mga bagay sa ibabaw ng daigdig, o mga bagay sa loob ng kalangitan.
[1:21] At kayo, na minsan ay walay at mga kaaway sa kaisipan sa pamamagitan ng mga masasamang gawain, pero ngayon ay Kanya nang naibalik
[1:22] gamit ang katawan ng laman Niya sa pamamagitan ng kamatayan, para ihandog kayong banal at walang bahid dungis, at walang kapintasan sa harapan Niya,
[1:23] kung talagang nagpapatuloy kayo sa pananalig na nakatayo, at matatag at di natitinag mula sa pag-asa ng Masayang Balita na inyong narinig, na siyang inanunsyo sa lahat ng nilalang na nasa ilalim ng langit; kung saan akong si Pablo ay ginawang lingkod.
[1:24] Ngayon ay nagdiriwang ako sa gitna ng mga paghihirap ko para sa inyo, at pinupuno ko ang kakulangan sa mga pagdurusa ni Kristo gamit ang aking laman, alang-alang sa katawan Niya, ito ay ang Konggregasyon:
[1:25] kung saan ako ay naging isang lingkod alinsunod sa plano ng Diyos na ibinigay sa akin para sa inyo, para matupad ang Salita ng Diyos;
[1:26] ang hiwaga na inilihim sa mahabang panahon, at inilihim mula sa mga nagdaang henerasyon, pero ngayon ay ipinahayag na sa Kanyang mga banal:
[1:27] kung kanino ginusto ng Diyos ipaalam kung ano ang yaman ng kaluwalhatian ng hiwagang ito sa gitna ng mga bansa; ito ay si Kristo na nasa loob niyo, ang pag-asa ng kaluwalhatian:
[1:28] na aming idinedeklara, na ipinapakiusap sa bawat tao, at itinuturo sa bawat tao ng buong karunungan, para aming maihandog ang bawat tao na kumpleto kay Kristo Jesus.
[1:29] Dahil rin dito ako ay nagtatrabaho, lumalaban ayon sa lakas Niya na kumikilos sa loob ko ng may kapangyarihan.
[2:1] Gusto ko kasing malaman niyo kung gaano katinding laban ang hinaharap ko alang-alang sa inyo, at sa mga nasa Laodicea, at sa lahat ng mga hindi pa nakita ang aking mukha ng aktwal;
[2:2] para tumatag ang mga puso nila, na pinagbuklod sa pag-ibig, at nagreresulta sa lahat ng kayamanan ng buong katiyakan ng pang-unawa, patungo sa kaalaman sa hiwaga ng Diyos, at ng Ama, at ni Kristo;
[2:3] kung saan ang lahat ng kayamanan ng karunungan at ng kaalaman ay nakatago.
[2:4] Pero ito ang sinasabi ko, para walang sinuman sa inyo ang magpaloko sa pamamagitan ng mahusay na pananalita.
[2:5] Kahit pa ako ay wala riyan sa laman, ako naman ay kasama niyo sa espiritu, nagagalak at nakikita ang inyong situwasyon, at ang katatagan ng pananalig niyo kay Kristo.
[2:6] Kaya't yamang tinaggap niyo si Kristo Jesus ang Panginoon, lumakad kayo sa pamamagitan Niya:
[2:7] maging maugat, at patuloy na lumalago sa Kanya, at tumatatag sa pananampalataya kung saan kayo naturuan, nag-uumapaw sa bagay na ito nang may pasasalamat.
[2:8] Mag-ingat kayo dahil baka ang sinuman sa inyo ay matangay sa pamamagitan ng pag-ibig sa karunungan, at walang katuturang panloloko na batay sa tradisyon ng mga tao, na batay sa mga sinaunang pamantayan ng mundo, at hindi batay kay Kristo.
[2:9] Dahil ang lahat ng yaman ng pagiging Diyos ay nananahan sa Kanya sa pisikal na katawan.
[2:10] At kayo ay napuno na sa pamamagitan Niya na Siyang pinuno ng lahat ng mga pangulo at awtoridad;
[2:11] kung saan rin kayo ay nagpatuli ng pagtutuli na di gamit ang kamay, sa pamamagitan ng pag-aalis sa katawan ng mga kasalanan ng laman, gamit ang pagtutuli ni Kristo:
[2:12] matapos ilibing kasama Niya sa pamamagitan ng Paglulublob, kung saan rin kayo ay kasama Niyang bumangon sa pamamagitan ng pananampalataya sa kapangyarihan ng Diyos na nagpabangon sa Kanya mula sa mga patay.
[2:13] At kayo, habang patay sa gitna ng mga kasalanan at habang di tuli sa laman niyo, ay magkasamang binuhay kasabay Niya, matapos na mapatawad tayo sa lahat ng mga kasalanan;
[2:14] matapos na burahin ang mga panukalang nakasulat na laban sa atin, na siyang tutol sa atin, at inalis Niya ito mula sa gitna, matapos itong ipako sa krus;
[2:15] matapos na hubaran ang mga pinuno at ang mga awtoridad, ipinarada Niya ang mga ito sa publiko, nang magtagumpay laban sa kanila sa pamamagitan nito.
[2:16] Kaya huwag niyo hayaan ang sinuman na husgahan kayo dahil sa pagkain, o dahil sa inumin, o patungkol sa pista, o bagong buwan, o Araw ng Pamamahinga:
[2:17] na siyang anino ng mga bagay na darating, pero ang katawan ay kay Kristo.
[2:18] Huwag niyong hayaan ang sinuman na agawan kayo ng gantimpala, na natutuwa sa pagiging aba, at sa pagsamba sa mga anghel, na nangingialam sa mga bagay na di naman niya nalalaman, isang mayabang na hangal na sunuod-sunuran sa kaisipan ng kanyang laman,
[2:19] at hindi nananangan sa Ulo kung saan ang buong katawan sa pamamagitan ng mga litid at mga laman ay napaglilingkuran, at napag-iisa, lumalago sa paglago na galing sa Diyos.
[2:20] Kaya kung namatay na kayo kasama ni Kristo mula sa mga sinaunang pamantayan ng sanlibutan, bakit kayo, na parang namumuhay ayon sa sanlibutan, ay sunod-sunuran sa mga utos,
[2:21] "Huwag mo hawakan; ni tikman, ni dikitan!"
[2:22] Ang mga ito ay mga patakaran at mga katuruan ng mga tao. Ang lahat ng mga bagay ay hahantong sa pagkasira depende sa paggamit.
[2:23] Ang mga katuruang ito ay talagang mukhang may karunungan gamit ang sariling paraan ng pagsamba, at ang kapakumbabaan, at ang pagmamalupit sa katawan, na itinuturing na walang karangalan ang anumang bagay na tumutugon sa pangagailangan ng laman.
[3:1] Kaya kung kayo ay nagbangon na kasama ni Kristo, magsikap kayong kamtan ang mga bagay na nasa itaas, kung saan nakaupo si Kristo sa kanang tabi ng Diyos.
[3:2] Pagtuunan niyo ng atensyon ang mga bagay sa itaas, hindi ang mga bagay sa ibabaw ng lupa.
[3:3] Namatay na kasi kayo at ang Buhay niyo ay itinago kasama ni Kristo sa loob ng Diyos.
[3:4] Kapag ang Kristo ay ipinahayag na, (ang Buhay natin,) kasama Niya rin kayong ipapahayag sa panahong iyon ng may kaluwalhatian.
[3:5] Kaya patayin niyo na ang mga bahagi ng inyong katawan na maka lupa; pakikipagtalik sa di asawa, karumihan, kawalang kontrol sa sarili, masamang pagnanasa, at ang kasakiman na siyang pagsamba sa mga diyus -diyosan.
[3:6] Dahil sa mga bagay na ito ay dumarating ang galit ng Diyos papunta sa mga anak ng pagsuway:
[3:7] kung saan rin kayo ay nagsilakad noon nang kayo ay namuhay na taglay ang mga ito.
[3:8] Pero ngayon, ilayo niyo na rin ang lahat ng ito; galit, pagwawala, pag-iisip ng masama, paglapastangan sa Diyos, masasamang salita na galing sa inyong bibig.
[3:9] Huwag kayo magsinungaling sa isa't isa, yamang hinubad niyo na ang lumang pagkatao kasama ng mga gawain niya,
[3:10] at isinuot niyo ang bagong pagkatao na patuloy na nagbabago tungo sa kaalaman, alinsunod sa larawan ng lumikha sa kanya:
[3:11] kung saan ay wala nang Griyego at Judio, tuli at di tuli, walang pinag-aralan, taga bundok, alipin, o malaya: kundi si Kristo ay Siyang lahat, at nakapaloob sa lahat.
[3:12] Kaya naman, isuot niyo na bilang mga pinili ng Diyos, banal, at minamahal, ang mga damdamin ng kaawaan, kabaitan, kapakumbabaan, kaamuhan, pagtitiyaga;
[3:13] pagpasensyahan niyo ang isa't isa, at magpatawaran sa isa't isa, kung mayroon mang tao na may reklamo laban sa sinuman: kung paano rin kayo pinatawad ni Kristo, gayun rin ang gawin niyo.
[3:14] Pero higit sa lahat ng ito, isuot niyo ang pag-ibig na siyang bigkis ng pagiging sakdal.
[3:15] At gawin niyong gabay ang kapayapaan ng Diyos sa loob ng inyong mga puso, kung saan rin kayo tinawag sa iisang katawan, at maging magpagpasalamat kayo.
[3:16] Ang salita ni Kristo ay patirahin niyo sa kalooban niyo ng masagana sa lahat ng karunungan; nagtuturo at nagpapayo sa isa't isa, sa tugtog ng mga instrumento, at maka -Diyos na mga awitin, at mga awiting espirituwal, umaawit ng may pasasalamat sa Panginoon sa kaibuturan ng inyong puso.
[3:17] At sa lahat ng bagay, anumang ginagawa niyo sa salita o sa gawa, gawin niyo ang lahat sa pangalan ng Panginoong Jesus, nagpapasalamat sa Diyos at Ama ng dahil sa Kanya.
[3:18] Sa mga babaing may asawa, magpasakop kayo sa inyong mga asawang lalake, dahil ito ay nararapat sa Panginoon.
[3:19] Sa mga lalaking may asawa, mahalin niyo ang inyong mga asawang babae, at huwag kayong maging malupit sa kanila.
[3:20] Sa mga anak, sundin niyo ang mga magulang niyo sa lahat ng bagay, dahil ito ang siyang kalugud-lugod sa Panginoon.
[3:21] Sa mga ama, huwag niyong pahirapan ang mga anak niyo, para hindi manghina ang loob nila.
[3:22] Sa mga alipin, sundin niyo sa lahat ng bagay ang mga panginoon niyo sa laman, hindi pakitang tao lang, tulad ng mga sipsip, kundi taos sa pusong sumusunod dala ng takot sa Diyos.
[3:23] At anumang bagay ang ginagawa niyo, gawin niyo ng mula sa kalooban, na parang sa Panginoon, at hindi para sa mga tao;
[3:24] yamang nalalaman niyo na tatanggap kayo mula sa Panginoon ng pamanang gantimpala: dahil ang Kristong Panginoon ang inyong pinaglilingkuran.
[3:25] Pero tatanggapin ng gumagawa ng masama ang ginawa niyang kasamaan, at wala itong sinasanto.
[4:1] Sa mga panginoon, ibigay niyo ang makatarungan at ang patas sa mga alipin niyo, yamang nalalaman niyo na kayo rin ay may Panginoon sa kalangitan.
[4:2] Maging matapat kayo sa pananalangin, nagbabantay sa bagay na ito ng may pasasalamat;
[4:3] magkakasamang nananalangin para din sa amin, na ang Diyos ay magbukas sa amin ng pintuan para sa Salita, para ipabatid ang hiwaga ni Kristo, dahil rin dito ay nakakulong ako:
[4:4] para maipahayag ko ito sa paraan na nararapat kong sabihin.
[4:5] Lumakad kayo ng may karunungan sa gitna ng mga taga-labas, hindi sinasayang ang pagkakataon.
[4:6] Lagi niyong hahaluan ng kabutihan ang pananalita niyo, binudburan ng asin, para malaman niyo kung paano dapat sagutin ang bawat isa.
[4:7] Lahat ng bagay na patungkol sa akin ay ipaaalam sa inyo ni Tiquico, ang minamahal na kapatid at isang matapat na lingkod, at kapwa-alipin sa Panginoon.
[4:8] Siya rin ang pinadala ko sa inyo para sa bagay na ito, para malaman niya ang situwasyon niyo, at mapatatag ang inyong mga puso;
[4:9] kasama si Onesimus ang matapat at minamahal na kapatid na taga sa inyo. Ipapaalam nila sa inyo ang lahat ng mga bagay na nagaganap dito.
[4:10] Binabati kayo ni Aristarchus, na kapwa ko bilanggo, at ni Marcos, ang pinsan ni Barnabas, kung kanino niyo tinanggap ang mga tagubilin: tanggapin niyo siya kung pumunta siya sa inyo;
[4:11] at si Jesus, na kung tawagin ay Justo. Ang mga ito lamang ang galing sa partido ng mga Tuli na nagsilbi bilang mga kamanggagawa ko para sa Kaharian ng Diyos na nagbigay konsolasyon sa akin.
[4:12] Si Epaphras na taga sa inyo, at isang alipin ni Kristo, ay binabati kayo, laging lumalaban para sa inyo gamit ang mga panalangin, para tumayo kayong sakdal at nakatupad sa lahat ng kagustuhan ng Diyos.
[4:13] Dahil nagpapatotoo ako para sa kanya na may matindi siyang sigasig para sa inyo, at sa mga nasa Laodicea, at sa mga nasa Hierapolis.
[4:14] Binabati kayo ni Lucas, ang minamahal na doktor, at ni Demas.
[4:15] Paki bati ang mga kapatiran na nasa Laodicea, at si Nymfa, at ang Konggregasyon na nasa bahay niya.
[4:16] At kapag natapos nang basahin itong liham sa kalagitnaan niyo, gawan niyo rin ng paraan na mabasa ito sa Konggregasyon na nasa Laodicea, at basahin niyo rin ito sa ibang lugar pagkagaling sa Laodicea.
[4:17] At paki sabi kay Archippus, "Ingatan mo ang ministeryo na tinanggap mo sa Panginoon, na ito ay patuloy mong gagampanan."
[4:18] Ang pagbati ay sa sarili kong kamay, si Pablo. Alalahanin niyo ang aking pagkakabilanggo. Ang kagandahang-loob ay suma inyo. Amen. Isinulat mula sa Rome para sa mga taga Colosse sa tulong ni Tiquico, at ni Onesimus.
[1:1] Sina Pablo, Silvanos, at Timoteo, sa konggregasyon ng mga taga-Tesalonica na nasa Diyos Ama, at Panginoong Jesu Kristo: kagandahang loob sa inyo at kapayapaan mula sa Diyos Ama natin, at sa Panginoong Jesu Kristo.
[1:2] Lagi kaming nagpapasalamat sa Diyos patungkol sa inyong lahat, gumagawa ng ala-ala niyo sa harapan Niya sa pamamagitan ng aming mga panalangin.
[1:3] Walang patid na inaalala ang inyong mga ginagawa alang-alang sa pananampalataya, at ang inyong pagpapagal sa pag-ibig, at ang inyong pagtitiyaga sa pag-asa ng ating Panginoong Jesu Kristo, sa harap ng Diyos at Ama natin.
[1:4] Alam natin, mga minamahal na kapatid, ang inyong pagkakahirang mula sa Diyos.
[1:5] Dahil ang Masayang Balita namin ay hindi dumating sa inyo sa pamamagitan ng salita lamang, kundi sa pamamagitan rin ng kapangyarihan, at sa pamamagitan ng Banal na Espiritu, at ng may masaganang katiyakan; kung paanong nalaman niyo ang naging pamamaraan namin kasama niyo, alang-alang sa inyo.
[1:6] At kayo ay naging mga tagasunod namin, at ng Panginoon, nang tanggapin niyo ang Salita nang may matinding hirap kasama ng kagalakan ng Banal na Espiritu:
[1:7] anupat kayo ay naging mga halimbawa sa lahat ng mga nananalig na nasa Macedonia, at sa Achaia.
[1:8] Mula sa inyo kasi ay narinig ang Salita ng Panginoon, hindi lamang sa loob ng Macedonia, at Achaia kundi kumalat rin sa lahat ng lugar ang inyong pananampalataya sa harap ng Diyos, anupat wala na kaming bagay na kailangan pang sabihin.
[1:9] Dahil sila mismo ang nagkuwento ng patungkol sa amin, kung ano ang paraan ng pagpasok namin sa kalagitnaan niyo, at kung paano kayo bumaling papunta sa Diyos mula sa mga rebultong diyus-diyosan para maglingkod sa buhay at tunay na Diyos;
[1:10] at para mag-abang sa Kanyang Anak mula sa kalangitan, na ibinangon Niya mula sa mga patay, si Jesus na nagliligtas sa atin mula sa Galit na darating.
[2:1] Kayo mismo kasi ang nakakaalam, mga kapatid, na hindi nawalang kabuluhan ang pagpasok namin sa kalagitnaan niyo.
[2:2] Pero matapos rin kaming maghirap at magdanas ng kahihiyan sa Philippi, na inyong alam, naglakas-loob kami sa tulong ng ating Diyos na magsalita sa harapan niyo ng Masayang Balita ng Diyos sa pamamagitan ng maraming pakikipagbuno.
[2:3] Dahil ang aming pakikipag-usap ay hindi mula sa maling paniniwala, ni mula sa karumihan, ni mula sa pandaraya;
[2:4] sa halip ay kung paano kami inaprubahan ng Diyos na pagkatiwalaan sa Masayang Balita, base dito kami ay nagsasalita, hindi katulad ng mga nagbibigay-lugod sa tao, kundi sa Diyos na nagpapatunay sa ating mga puso.
[2:5] Dahil hindi kami gumamit kailanman ng mga mabobolang salita, na inyong nalalaman, ni may motibong kasakiman; testigo ang Diyos;
[2:6] ni naghangad kami ng karangalan mula sa mga tao, ni mula sa inyo o mula sa iba, o dahil mayroon kaming kapangyarihan ay naging mga pabigat bilang mga mensahero ni Kristo.
[2:7] Pero kami ay naging malumanay sa kalagitnaan niyo kung paanong ang isang ina ay nag-aaruga sa kanyang sariling mga anak.
[2:8] Kaya dala ng matinding pagmamahal sa inyo ay natutuwa kaming ibahagi sa inyo hindi lamang ang Masayang Balita ng Diyos, kundi pati ang aming mga sariling kaluluwa, dahil kayo ay naging malapit na sa amin.
[2:9] Dahil naaalala niyo, mga kapatid, ang pagpapagal at ang paghihirap namin, dala ng pagtatrabaho sa gabi at araw, para hindi maging pabigat sa sinuman sa inyo, habang kami noon ay nagpoproklama sa inyo ng Masayang Balita ng Diyos.
[2:10] Kayo at ang Diyos ay mga testigo kung paanong sa kabanalan at katuwiran, at kawalang kapintasan kami ay nakihalubilo sa inyo na nananalig:
[2:11] alam niyo naman kung paano namin tratuhin ang bawat isa sa inyo, gaya ng isang ama sa sarili niyang mga anak, nagpapalakas ng loob niyo, at nakikiusap, at nagpapatotoo,
[2:12] para kayo ay lumakad ng karapat-dapat sa Diyos na tumatawag sa inyo tungo sa sarili Niyang kaharian at kaluwalhatian.
[2:13] Dahil rin dito ay nagpapasalamat kami sa Diyos nang walang humpay, dahil nang tanggapin niyo ang Salita na ibinalita namin na mula sa Diyos, hindi niyo ito tinanggap bilang Salita ng tao, kundi ito ay tinanggap niyo ayon sa katotohanan, bilang Salita ng Diyos na makapangyarihan ring kumikilos sa inyo na nananampalataya.
[2:14] Kayo kasi, mga kapatid, ay natulad sa mga konggregasyon ng Diyos na nasa Judea kay Kristo Jesus, dahil nagdanas din kayo ng mga bagay mula sa inyong sariling mga kababayan sa parehas na paraan kung paanong sila naman, mula sa mga Judio:
[2:15] na parehong pumatay sa Panginoong Jesus at sa sarili nilang mga propeta, at umusig sa amin, at ang Diyos ay hindi nila nilulugod, bukod pa rito ay kalaban nila ang lahat ng tao.
[2:16] Hindi nila kami hinahayaang magsalita sa mga bansa para maligtas ang mga ito, na nagreresulta na laging mapuno ang kanilang mga kasalanan: pero dumating na sa kanila ang Galit ng Diyos nang sagad-sagaran.
[2:17] Pero kami, mga kapatid, matapos na mawalay mula sa inyo sa maigsing panahon, sa pisikal hindi sa puso, ay lalong nagsisikap ng may matinding hangarin na makita ang inyong mga mukha.
[2:18] Kaya naman natuwa kaming pumunta sa inyo, akong si Pablo mismo, parehas nung una at nung pangalawang pagkakataon, pero hinadlangan kami ni Satanas.
[2:19] Dahil ano ba ang aming inaasahan o kagalakan, o koronang maipagmamalaki? Hindi ba't kayo, pagharap sa ating Panginoong Jesu Kristo sa panahon ng Kanyang pagdating?
[2:20] Kayo kasi ang karangalan at ang kagalakan namin.
[3:1] Kaya naman, nang hindi na kami makatiis ay minabuti na naming magpaiwan na lamang sa Athens;
[3:2] at ipadala si Timoteo na kapatid natin, at lingkod ng Diyos, at kamanggagawa namin sa Masayang Balita ni Kristo para patatagin kayo at palakasin kayo patungkol sa inyong pananampalataya:
[3:3] na walang sinuman ang matinag dahil sa mga kahirapang ito: dahil alam niyo sa inyong mga sarili na nakatalaga tayo para dito.
[3:4] Dahil noong kasama pa namin kayo ay sinabi na namin sa inyo na malapit na kaming magdanas ng paghihirap; alinsunod nga sa nangyari, at ito ay alam niyo.
[3:5] Dahil dito, nang ako rin ay hindi na makatiis, nagpadala ako ng tao para malaman ang pananampalataya niyo, baka kako natukso na kayo ng manunukso, at mawalang kabuluhan ang pinaghirapan namin.
[3:6] Pero ngayong dumating na si Timoteo sa amin mula sa inyo, at matapos sabihin sa amin ang magandang balita ng pananampalataya at ng pag-ibig niyo, at na lagi kayong may mabuting ala-ala patungkol sa amin, inaasam-asam na makita kami kung paano rin kami sa inyo:
[3:7] dahil dito ay nabuhayan kami ng loob, mga kapatid, patungkol sa inyo dahil sa inyong pananampalataya sa kabila ng lahat ng mga paghihirap at pangangailangan namin.
[3:8] Dahil ngayon ay nabubuhay kami, kung kayo ay maninindigan sa Pangioon.
[3:9] Dahil ano ba ang pasasalamat na kaya naming ibigay sa Diyos patungkol sa inyo para sa lahat ng kagalakan na ipinagdiriwang namin dahil sa inyo sa harapan ng ating Diyos?
[3:10] Nananalangin kami ng puspusan sa gabi at sa araw para makita ang inyong mga mukha, at makumpleto ang kakulangan sa pananampalataya niyo.
[3:11] At nawa ay gabayan ng Diyos mismo, at ating Ama, at ating Panginoong Jesu Kristo ang aming biyahe papunta sa inyo.
[3:12] At nawa ay palaguin at pasaganahin ng Panginoon ang pag-ibig niyo sa isa't isa at sa lahat ng tao, kung paano rin kami sa inyo:
[3:13] para sa katatagan ng inyong mga puso, walang kapintasan sa kabanalan, sa harap ng Diyos, at Ama natin, sa pagdating ng ating Panginoong Jesu Kristo kasama ng lahat ng mga banal Niya.
[4:1] Kaya sa wakas, mga kapatid, nakikiusap kami sa inyo, at hinihimok namin kayo sa Panginoong Jesus, kung paano kayo tumanggap mula sa amin, na sa ganitong paraan ay kailangan kayong lumakad at bigyang lugod ang Diyos para kayo ay lalo pang managana.
[4:2] Dahil alam niyo naman kung ano ang mga utos na ibinigay namin sa inyo sa pamamagitan ng Panginoong Jesus.
[4:3] Ito kasi ang kalooban ng Diyos, ang kabanalan niyo, kaya iwasan niyo ang pakikipagtalik sa di asawa:
[4:4] na dapat matutunan ng bawat isa sa inyo kung paano pangalagaan ang sarili niyang sisidlan sa kabanalan at karangalan;
[4:5] hindi sa damdaming mahalay, katulad rin sa mga bansa na hindi kilala ang Diyos:
[4:6] na walang sinuman ang sumobra at umabuso sa anumang bagay na patungkol sa kapatid niya: dahil ang Panginoon ang tagapaghiganti patungkol sa lahat ng mga bagay na ito kung paanong sinabi na rin namin noon sa inyo at pinatunayan.
[4:7] Hindi kasi tayo tinawag ng Diyos tungo sa karumihan, kundi sa kabanalan.
[4:8] Dahil dito ang tumatanggi sa mga tagubilin na ito ay hindi sa tao tumatanggi, kundi sa Diyos na Siya ring nagbigay sa atin ng Kanyang Banal na Espiritu.
[4:9] Patungkol naman sa pag-ibig sa kapatiran, hindi na kailangan pang magsulat ako sa inyo, dahil kayo mismo ay naturuan na ng Diyos para magmahal sa isa't isa.
[4:10] At walang duda na ginagawa niyo ito para sa lahat ng mga kapatiran na nasa buong Macedonia: pero nakikiusap kami sa inyo, mga kapatid na lalo pa kayong managana sa bagay na ito;
[4:11] at pangarapin niyo na mamuhay ng tahimik, at na maasikaso niyo ang personal niyong mga buhay, at na makapagtrabaho gamit ang sarili niyong mga kamay, tulad ng inutos namin sa inyo;
[4:12] para makalakad kayo ng may dignidad sa harapan ng mga taga labas, at walang sinuman sa inyo ang magkaroon ng kakulangan.
[4:13] Pero hindi ko gusto, mga kapatid, na wala kayong alam tungkol sa mga nakatulog na, para hindi rin kayo malungkot tulad sa iba na walang pag-asa.
[4:14] Dahil kung naniniwala tayo na namatay at nagbangon si Jesus, sa ganitong paraan rin ang Diyos, sa pamamagitan ni Jesus, ay dadalhin sa piling Niya ang mga nakatulog.
[4:15] Dahil dito ay sinasabi namin sa inyo sa pamamagitan ng Salita ng Panginoon na tayo na nabubuhay at nananatili hanggang sa pagdating ng Panginoon ay hinding hindi mauunang umalis sa mga nakatulog na.
[4:16] Dahil ang Panginoon mismo ay bababa mula sa langit sa pagdating ng utos, sa pamamagitan ng tinig ng Arkanghel, at sa pamamagitan ng trumpeta ng Diyos: at ang mga patay na nakay Kristo ay babangon muna:
[4:17] pagkatapos, tayo na nabubuhay at natitira ay kukunin papunta sa kaulapan kasama nila para katagpuin ang Panginoon sa himpapawid: kaya naman makakasama na natin lagi ang Panginoon.
[4:18] Dahil dito ay palakasin niyo ang loob ng isa't isa sa pamamagitan ng mga salitang ito.
[5:1] Patungkol naman sa mga kapanahunan at sa mga tinakdang oras, mga kapatid, hindi niyo na kailangan na isulat ko pa ito sa inyo.
[5:2] Dahil alam niyo na mismo ng may detalye na ang paraan ng pagdating ng Araw ng Panginoon ay tulad sa isang magnanakaw sa gabi.
[5:3] Kapag sinabi nila kasi, "Kapayapaan at katiyakan," sa puntong iyon ay biglang darating sa kanila ang pagkawasak, tulad sa paghilab ng nagdadalang tao, at hinding-hindi sila makakaligtas.
[5:4] Pero kayo, mga kapatid, ay wala sa kadiliman para ang Araw na iyon ay abutan kayo tulad sa isang mandarambong.
[5:5] Kayong lahat ay mga anak ng Kaliwanagan, at mga anak ng Araw: hindi tayo sa gabi, ni sa kadiliman.
[5:6] Kaya naman, hindi rin tayo dapat natutulog katulad ng iba, kundi tayo dapat ay nagbabantay at nasa tamang katinuan.
[5:7] Ang mga natutulog kasi ay sa gabi natutulog, at ang mga naglalasing ay sa gabi nalalasing.
[5:8] Pero tayo na nasa Araw ay hindi mga lasing, nakasuot ng baluti ng pananampalataya, at pag-ibig, at helmet ng pag-asang kaligtasan.
[5:9] Dahil hindi tayo itinalaga ng Diyos para sa Galit, kundi para magkamit ng kaligtasan sa pamamagitan ng ating Panginoong Jesu Kristo,
[5:10] na namatay para sa atin, para kahit pa tayo ay gising o natutulog man, tayo ay mabuhay na kasama Niya.
[5:11] Kaya naman palakasin niyo ang loob ng isa't isa, at palaguin niyo ang isa't isa, katulad rin ng ginagawa niyo.
[5:12] Pero nakikiusap kami sa inyo, mga kapatid, na kilalanin niyo ang mga matiyagang naglilingkod sa kalagitnaan niyo at ang mga namumuno sa inyo sa Panginoon, at nagtuturo sa inyo;
[5:13] at pahalagahan sila ng may napakataas na pagmamahal dahil sa mga ginagawa nila. Magkaroon kayo ng magandang pakikipag-ugnayan sa kanila.
[5:14] Kami naman ay nananawagan sa inyo, mga kapatid, pagsabihan niyo ang mga wala sa ayos, palakasin niyo ang loob ng mga nanlulupaypay, alalayan niyo ang mga mahihina, maging matiyaga kayo sa lahat.
[5:15] Bantayan niyo na walang sinuman ang magsukli ng masama sa sinuman kapalit ng masama, kundi lagi niyong pagsikapang makamit ang mabuti para sa isa't isa at para sa lahat.
[5:16] Magalak kayong lagi.
[5:17] Walang tigil kayong manalangin.
[5:18] Magpasalamat kayo sa lahat ng bagay dahil ito ang kalooban ng Diyos kay Kristo Jesus para sa inyo.
[5:19] Huwag niyong patayin ang apoy ng Espiritu.
[5:20] Huwag niyong hamakin ang mga propesiya.
[5:21] Suriin niyo ang lahat ng bagay; panghawakan niyo ang mabuti.
[5:22] Umiwas kayo mula sa lahat ng may anyo ng kasamaan.
[5:23] At nawa ang Diyos ng kapayapaan mismo ang magpabanal sa inyo ng buong-buo, at mapanatili na walang kapintasan ang kabuuan ng inyong espiritu, pati kaluluwa, at katawan sa panahon ng pagdating ng ating Panginoong Jesu Kristo.
[5:24] Matapat ang tumatawag sa inyo na Siya ring gagawa nito.
[5:25] Mga kapatid, manalangin kayo para sa amin.
[5:26] Batiin niyo ang lahat ng mga kapatiran gamit ang banal na halik.
[5:27] Inuutusan ko kayo sa Panginoon na basahin ang liham na ito sa lahat ng mga banal na kapatiran.
[5:28] Ang kagandahang-loob ng ating Panginoong Jesu Kristo ay sumainyo. Amen. Ang unang liham sa mga taga Thessalonica ay isinulat mula sa Athens.
[1:1] Pablo, at Silvano, at Timoteo, sa mga konggregasyon ng mga taga Thessalonica na nasa ating Diyos Ama, at Panginoong Jesu Kristo.
[1:2] Kagandahang-loob sa inyo at kapayapaan mula sa ating Diyos Ama at Panginoong Jesu Kristo.
[1:3] Tungkulin namin na laging pasalamatan ang Diyos patungkol sa inyo, mga kapatid, na siyang ayon sa nararapat, dahil sa nag-uumapaw na pananampalataya niyo, at masaganang pag-ibig ng bawat isa sa inyong lahat para sa isa't isa.
[1:4] Kaya naman kami mismo ay nagmamalaki dahil sa inyo sa gitna ng mga konggregasyon ng Diyos para sa depensa ng inyong pagtitiis, at pananampalataya sa kabila ng lahat ng inyong pinagdaraanang mga pag-uusig, at sa mga problemang dinadala niyo:
[1:5] na isang ebidensya ng matuwid na hatol ng Diyos para maituring kayong karapat-dapat sa Kaharian ng Diyos na siyang dahilan rin kaya kayo ngayon ay nagdurusa.
[1:6] Yamang matuwid para sa Diyos na gantihan ng kalamidad ang mga nagpapahirap sa inyo;
[1:7] at kayo na pinahihirapan ay may kaginhawahan kasama namin sa araw ng kapahayagan ng Panginoong Jesus na magmumula sa langit kasama ng mga makapangyarihan Niyang anghel.
[1:8] Siya ang magbibigay ng kaparusahan sa gitna ng apoy na lumalagablab sa mga hindi kumikilala sa Diyos, at sa mga hindi sumusunod sa Masayang Balita ng ating Panginoong Jesu Kristo.
[1:9] Sila ay magdaranas ng kaparusahan, pagkawasak na walang hanggan mula sa presensya ng Panginoon, at mula sa kaluwalhatian ng kapangyarihan Niya;
[1:10] kapag Siya ay dumating na para maparangalan sa pamamagitan ng mga banal Niya, at para ang lahat ng mga nananalig ay mamangha sa Kanya sa gitna ng araw na iyon, dahil ang patotoo namin sa inyo ay pinaniwalaan.
[1:11] Dahil dito rin ay lagi kaming nananalangin para sa inyo para kayo ay maituring na karapat-dapat sa pagkatawag ng ating Diyos at matupad Niya ang lahat ng mabuting hangarin Niya at gawain ng pananampalataya ng may kapangyarihan:
[1:12] Para maparangalan ang pangalan ng ating Panginoong Jesu Kristo sa inyo, at kayo sa Kanya, ayon sa kagandahang-loob ng ating Diyos at Panginoong Jesu Kristo.
[2:1] Ngayon ay nakikiusap kami sa inyo, mga kapatid, patungkol sa pagdating ng ating Panginoong Jesu Kristo at ng ating pagsasama-sama sa piling Niya,
[2:2] sa layon na hindi kayo biglang maguluhan mula sa isipan niyo, o matakot man, ni sa pamamagitan ng espiritu, o sa pamamagitan man ng salita, o sa pamamagitan man ng liham na parang nagmula sa amin, na ang sinasabi ay para bang nagsimula nang maganap ang Araw ni Kristo.
[2:3] Huwag sinuman sa inyo ang magpaloko sa anu pa mang paraan, dahil ang Araw na iyon ay hindi darating maliban sa dumating muna ang pagtalikod sa pananampalataya, at lumitaw ang Taong Kasalanan, ang Anak ng Kapahamakan.
[2:4] Siya na sumasalungat at nagmamataas sa sarili higit sa lahat ng tinatawag na Diyos o bagay na sinasamba; kaya naman siya ay mauupo bilang Diyos sa loob ng templo ng Diyos, para ideklarang siya na mismo ang Diyos.
[2:5] Hindi niyo ba naaalala na nung kasama niyo pa ako ay sinabi ko sa inyo ang mga bagay na ito?
[2:6] At sa kasalukuyan ay kilala niyo ang pumipigil dito, para siya ay magpakilala sa sarili niyang panahon.
[2:7] Dahil ang hiwaga ng kasamaan ay kumikilos na: lamang ito ay napipigilan sa kasalukuyan hanggang sa panahon na mawala na ito sa kalagitnaan.
[2:8] At sa puntong iyon ay ipapahayag na ang masamang taong ito na lilipulin ng Panginoon sa hininga ng bibig Niya, at wawasakin sa kinang ng pagdating Niya.
[2:9] Ang pagdating ng taong iyon ay naaayon sa pagkilos ni Satanas kasama ang lahat ng kapangyarihan, at mga senyales, pati ang mga himala ng kasinungalingan,
[2:10] at kasama ang lahat ng panloloko ng kasamaan sa pamamagitan ng mga napapahamak; dahil ang pag-ibig ng katotohanan ay hindi nila tinanggap para sila ay maligtas.
[2:11] At dahil dito ay ipadadala sa kanila ng Diyos ang puwersa ng kamalian para maniwala sila sa kasinungalingan.
[2:12] Nang sa ganun ay mahatulan silang lahat na hindi nananalig sa katotohanan, kundi natutuwa sa kamalian.
[2:13] Pero kami ay laging dapat magpasalamat sa Diyos patungkol sa inyo, mga kapatid, mga minamahal ng Panginoon, dahil pinili kayo ng Diyos na unang-bunga tungo sa kaligtasan sa pamamagitan ng kabanalan ng Espiritu, at pananalig ng katotohanan:
[2:14] kung saan ay tinawag Niya kayo gamit ang Masayang Balita namin para sa pagkakamit ng kaluwalhatian ng ating Panginoong Jesu Kristo.
[2:15] Kaya naman ngayon, mga kapatid, manindigan kayo at panghawakan niyo ang mga tradisyon na itinuro sa inyo kung ito man ay sa pamamagitan ng salita o sa pamamagitan ng liham namin.
[2:16] Ngayon, ang ating Panginoong Jesu Kristo mismo, at ang ating Diyos at Ama na nagmahal sa atin, at nagbigay ng walang hanggang tatag ng loob, at mabuting pag-asa sa pamamagitan ng kagandahang loob,
[2:17] ang magpatatag nawa ng puso niyo, at magpatibay sa inyo sa bawat salita at mabuting gawa.
[3:1] Sa wakas, mga kapatid, manalangin kayo para sa amin, nang sa ganun ang Salita ng Panginoon ay mabilis na lumaganap, at maparangalan tulad rin sa inyo:
[3:2] at na kami ay maligtas mula sa mga pasaway at masasamang tao: dahil hindi lahat ay may pananalig.
[3:3] Pero matapat ang Panginoon na magpapatatag sa inyo at mag-iingat sa inyo mula sa masama.
[3:4] Pero may tiwala kami sa Panginoon patungkol sa inyo, na ang mga bagay na inutos namin sa inyo ay parehas niyong ginagawa at patuloy pang gagawin.
[3:5] Ngayon ang Panginoon ang gumabay nawa sa inyong mga puso tungo sa pag-ibig ng Diyos, at tungo sa pagtitiis ni Kristo.
[3:6] At nag-uutos kami sa inyo sa pangalan ng ating Panginoong Jesu Kristo, mga kapatid, layuan niyo ang bawat kapatid na wala sa ayos kung lumakad, at hindi umaayon sa tradisyon na tinanggap niya mula sa amin.
[3:7] Dahil alam niyo mismo kung bakit kami dapat gayahin: dahil hindi kami namuhay nang wala sa ayos sa kalagitnaan niyo,
[3:8] hindi rin kami kumain ng tinapay na bigay ng sinuman, kundi sa pamamagitan ng pagod at hirap, sa gabi at araw ay nagtatrabaho kami, para hindi maging pabigat sa sinuman sa inyo.
[3:9] Hindi dahil wala kaming karapatan, kundi para kami mismo ay magsilbing halimbawa sa inyo upang kami ay inyong tularan.
[3:10] Dahil noong kami rin ay kasama niyo, ito ang inutos namin sa inyo, na kung ang sinuman ay ayaw magtrabaho, hindi rin siya dapat kumain.
[3:11] Naririnig kasi namin na may ilan sa kalagitnaan niyo ang hindi lumalakad ng maayos, na walang ibang ginagawa kundi ang pakialaman ang buhay ng ibang tao.
[3:12] Ngayon, sa mga ganitong klaseng tao, ay nag-uutos at nananawagan kami, alang-alang sa ating Panginoong Jesu Kristo, na magtrabaho sila ng tahimik, at kainin nila ang tinapay na pinaghirapan nila.
[3:13] At kayo, mga kapatid, huwag kayong magsawa sa paggawa ng mabuti.
[3:14] Pero kung sinuman ay hindi sumusunod sa turo namin sa pamamagitan ng liham na ito, tandaan niyo iyon at huwag kayong makipag-ugnayan sa kanya para siya ay mahiya.
[3:15] Pero huwag niyo siyang itrato bilang kaaway, kundi pagsabihan niyo siya bilang isang kapatid.
[3:16] Ngayon, ang Panginoon ng kapayapaan mismo ay bigyan nawa kayo lagi ng kapayapaan sa lahat ng kaparaanan. Ang Panginoon ay sumainyong lahat.
[3:17] Itong pagbati ni Pablo ay pirma sa sarili kong kamay: ganito ako magsulat sa bawat liham.
[3:18] Ang kagandahang-loob ng ating Panginoong Jesu Kristo ay sumainyong lahat. Amen. Ang ikalawang liham sa mga taga Thessalonica ay isinulat mula sa Athens.
[1:1] Pablo, mensahero ni Jesu Kristo ayon sa utos ng Diyos na ating tagapagligtas, at ng Panginoong Jesu Kristo, ang pag-asa natin;
[1:2] kay Timoteo, totoong anak sa pananampalataya; kagandahang-loob, kahabagan, kapayapaan mula sa Diyos Ama natin, at sa ating Panginoong Jesu Kristo.
[1:3] Tulad sa pakiusap ko sa iyo na manatili sa Ephesus, nang pumunta ako sa Macedonia, para utusan mo ang ilan na huwag silang magturo ng kakaibang doktrina,
[1:4] ni bigyang atensyon ang mga kasabihan, at mga walang katapusang listahan ng mga henerasyon ng tao na nagdadala ng mga kontrobersya imbes na katatagan ng Diyos sa tulong ng pananampalataya:
[1:5] Ngayon, ang layunin ng kautusan ay pag-ibig mula sa malinis na puso, at mabuting konsensya, at pananampalataya na hindi peke:
[1:6] kung saan ang ilan na nalihis ay nag-iba na ng atensyon, patungo na sa walang katuturang usapan;
[1:7] naghahangad na maging tagapagturo ng Batas na pareho namang hindi nauunawaan ang mga bagay na sinasabi nila, o ang mga patungkol sa mga bagay na ipinaglalaban nila.
[1:8] Pero alam natin na mabuti ang Batas, kung ito ay gagamitin ng sinuman sa tamang paraan.
[1:9] Alam natin ang bagay na ito, na ang Batas ay hindi nakatalaga para sa matuwid, kundi para sa mga hindi sumusunod sa Batas, at sa mga pasaway, para sa mga walang Diyos, at sa mga makasalanan, para sa mga hindi banal, at marumi ang mga budhi, para sa mga pumapaslang ng ama, at pumapaslang ng ina, para sa mga mamamatay-tao,
[1:10] para sa mga nakikipagtalik sa di asawa, para sa mga nakikipagtalik sa parehong kasarian, para sa mga kidnaper, para sa mga sinungaling, para sa mga manloloko, at kung may iba pang bagay na taliwas sa tamang turo;
[1:11] iyung may kaugnayan sa Masayang Balita ng kaluwalhatian ng kapuri-puring Diyos, na ipinagkatiwala sa akin.
[1:12] Ngayon ay nagpapasalamat ako sa nagpalakas sa akin, si Kristo Jesus na ating Panginoon, dahil itinuring Niya akong matapat na ilagay sa ministeryo;
[1:13] na noon ay isang taong walang galang sa Diyos, at mang-uusig, at salbahe, pero ako ay pinakitaan ng awa, dahil kumilos ako nang walang nalalaman sa pamamagitan ng di pananalig.
[1:14] At nag-umapaw ang kagandahang-loob ng ating Panginoon ng may pananalig, at pag-ibig sa pamamagitan ni Kristo Jesus.
[1:15] Matapat itong salita, at karapat-dapat sang-ayunan ng lahat, na "si Kristo Jesus ay dumating sa gitna ng mundo para iligtas ang mga makasalanan," kung saan ako ay nangunguna.
[1:16] Pero dahil dito ay pinakitaan ako ng awa, sa layunin na sa akin muna ipakita ni Jesu Kristo ang lahat ng pagtitiis na magsisilbing halimbawa sa mga mananalig sa Kanya na hahantong sa Buhay na walang hanggan.
[1:17] Ngayon, sa Hari ng bawat henerasyon, walang kamatayan, hindi nakikita, ang nag-iisang matalinong Diyos, nararapat ialay ang karangalan at kaluwalhatian, para sa darating pang mga panahon at mga henerasyon. Amen.
[1:18] Ipinagkakatiwala ko sa iyo, anak na Timoteo, ang utos na ito, ayon sa mga propesiya na noon ay dumating sa iyo, para ikaw ay lumaban sa mabuting laban sa pamamagitan ng mga ito;
[1:19] pinanghahawakan ang pananampalataya at mabuting konsensya; kung saan ang ilan ay hindi pinahalagahan ang mga ito na nagresulta sa pagguho ng pananampalataya.
[1:20] Ito ang nangyari kay Hymeneo, at Alejandro na ibinigay ko na kay Satanas para matuto silang hindi na magsalita ng masama laban sa Diyos.
[2:1] Kaya naman ako ay nananawagan, una sa lahat ang mga pagsusumamo, mga pananalangin, mga paghiling para sa ibang tao, at mga pasasalamat ay magawa para sa lahat ng tao;
[2:2] para sa mga hari, at sa lahat ng nakatataas; para tayo ay magkaroon ng tahimik at mapayapang pamumuhay ng may buong pagmamahal sa Diyos at dignidad.
[2:3] Ito kasi ay mabuti at katanggap-tanggap sa harapan ng ating Diyos na Tagapagligtas;
[2:4] na naghahangad para sa lahat ng tao na maligtas, at humantong sa kaalaman ng katotohanan.
[2:5] Dahil iisa ang Diyos, at iisa ang tagapamagitan ng Diyos at ng tao, ang taong Kristo Jesus;
[2:6] na ibinigay ang sarili Niya bilang pantubos para sa lahat na isang testimonya sa sarili nitong panahon.
[2:7] Para sa bagay na ito ako ay itinalagang tagapangaral at mensahero, (nagsasabi ako ng totoo kay Kristo, hindi ako nagsisinungaling;) isang guro ng mga bansa sa pananampalataya at katotohanan.
[2:8] Kaya naman gusto ko na manalangin ang mga kalalakihan sa bawat lugar, itinataas ang mga banal na kamay na walang galit at pag-aalinlangan.
[2:9] Sa ganitong paraan, ang mga kababaihan rin, na parangalan ang kanilang mga sarili sa pamamagitan ng desenteng pananamit, ng may respeto at pagpipigil sa sarili; hindi sa pamamagitan ng nakatirintas na buhok, o ng ginto, o ng mga perlas, o ng mamahaling damit;
[2:10] kundi sa pamamagitan ng mabubuting gawa. Ito ang nararapat sa mga kababaihan na nagpapakita sa madla ng pagmamahal sa Diyos.
[2:11] Dapat matuto ang asawang babae sa tahimik na paraan, ng may buong pagpapasakop.
[2:12] Pero hindi ko pinapayagang ang asawang babae na magturo o mamuno sa asawang lalake, kundi maging tahimik;
[2:13] Si Adan kasi ang unang binuo, pagkatapos ay si Eva.
[2:14] At hindi si Adan ang nalinlang. Pero ang asawang babae, nang malinlang ay napasailalim ng kapangyarihan niya dahil sa pagkakasala.
[2:15] Sa kabilang banda, maliligtas siya sa panahon ng pagbubuntis kung sila ay mananatili sa pananampalataya, at pag-ibig, at kabanalan ng may kasamang karunungan.
[3:1] ​Totoo ang kasabihan na kung sinuman ay naghahangad na maging tagapangasiwa, naghahangad siya ng mabuting trabaho.
[3:2] Kaya naman, ang isang Tagapangasiwa ay dapat hindi makitaan ng kamalian, lalaking asawa ng iisang babae, seriyoso, may matinong pag-iisip, maganda ang ugali, magiliw tumanggap ng panauhin, magaling magturo;
[3:3] hindi lasenggo, hindi nananakit, hindi mukhang pera, kundi ay patas sa lahat, hindi palaaway, hindi sakim;
[3:4] maayos mamuno sa sarili niyang pamilya, may mga anak na sumusunod sa kanya ng may buong paggalang.
[3:5] (Pero kung hindi marunong alagaan ng sinuman ang kanyang sariling pamilya, paano niya aalagaan ang konggregasyon ng Diyos?)
[3:6] Hindi isang bagito sa pananampalataya para hindi siya yumabang at mahulog sa sentensya ng Diyablo.
[3:7] At dapat rin na siya ay may magandang patotoo mula sa mga taga labas, para hindi siya mahulog sa kahihiyan, at sa patibong ng Diyablo.
[3:8] Ganito rin sa mga lingkod, dapat ay kagalang-galang, may isang salita, hindi lasinggero, hindi mukhang pera;
[3:9] pinanghahawakan ang hiwaga ng pananampalataya ng may malinis na konsensya.
[3:10] At sila rin ay dapat munang dumaan sa pagsusuri, at matapos mapatunayang wala silang kapintasan, ay hayaan silang maglingkod.
[3:11] Gayundin para sa mga asawang babae, kagalang-galang, hindi nagsisinungaling para siraan ang iba, may pagpipigil sa sarili, matapat sa lahat ng bagay.
[3:12] Sa mga lingkod, sila dapat ay mga asawang lalake ng iisang babae, maayos mamuno sa kanilang sariling mga anak at mga pamilya.
[3:13] Dahil ang mga mahusay na nakapaglingkod ay naglalaan para sa mga sarili nila ng mabuting hakbang, at malaking kalayaan sa pagsasalita sa pananampalataya na nakay Kristo Jesus.
[3:14] Sinusulat ko sa iyo ang mga ito sa pag-asang makarating agad sa iyo.
[3:15] Pero kung magtatagal ako, isinusulat ko ito sa iyo para malaman mo kung paano dapat mamuhay sa loob ng tahanan ng Diyos, na siyang Konggregasyon ng buhay na Diyos, haligi at saligan ng katotohanan.
[3:16] At alam nating lahat na matindi itong hiwaga ng pagmamahal sa Diyos: ang Diyos ay nagpakita sa laman, napatunayang matuwid sa pamamagitan ng Espiritu, nakita ng mga anghel, ipinamalita sa mga bansa, pinaniwalaan sa mundo, kinuha paitaas ng may kaluwalhatian.
[4:1] Ngayon, malinaw na sinasabi ng Espiritu na sa mga huling araw, ang ilan ay aalis sa pananampalataya habang nakikinig sa mga mapanlinlang na mga espiritu, at katuruan ng mga demonyo;
[4:2] sa pamamagitan ng pagpapalabas ng mga walang katotohanang doktrina; dahil manhid na sila sa sariling mga konsensya.
[4:3] Pinagbabawal nila ang magpakasal, at nag-uutos na umiwas sa pagkain ng mga karne na nilikha ng Diyos para tanggapin ng may pasasalamat ng mga nananalig, at nakakakilala sa katotohanan.
[4:4] Dahil lahat ng nilalang ng Diyos ay mabuti, at hindi dapat na tanggihan kung tatanggapin ang mga ito ng may pasasalamat:
[4:5] napapabanal kasi ito sa pamamagitan ng Salita ng Diyos at ng panalangin.
[4:6] Kung magagawang magpasakop ng mga kapatiran sa mga bagay na ito, ikaw ay magiging isang mabuting lingkod ni Jesu Kristo na lumalago sa mga salita ng pananampalataya, at sa mabuting katuruan na iyong maingat na nasunod.
[4:7] Pero iwasan mo ang mga maruruming kasabihan ng mga matatandang babae, kundi ay mag-ensayo ka sa pagmamahal sa Diyos.
[4:8] Dahil ang pag-eensayo sa katawan ay may maliit na pakinabang lamang, pero ang pagmamahal sa Diyos ay mapapakinabangan sa lahat ng bagay, na may pangako ng Buhay sa kasalukuyang panahon, at sa darating pa.
[4:9] Totoo ang kasabihan at karapat-dapat sa pagtanggap ng lahat.
[4:10] Dahil sa bagay na ito ay pare-pareho kaming nagpapakapagod, at tinutuligsa dahil nagtitiwala kami sa buhay na Diyos na tagapagligtas ng lahat ng tao, lalung-lalo na ng mga mananampalataya.
[4:11] Ang mga bagay na ito ang iutos at ituro mo.
[4:12] Huwag mong hayaan ang sinuman na laitin ang pagiging bata mo; sa halip ikaw ay maging halimbawa sa mga mananampalataya, sa salita, sa paraan ng pamumuhay, sa pagmamahal, sa espiritu, sa pananampalataya, sa kalinisan ng puso.
[4:13] Hanggang sa pagdating ko, maging matapat ka sa pagbabasa, sa pagpapalakas ng loob, sa pagtuturo.
[4:14] Huwag mong pabayaan ang kaloob na nasa iyo na ibinigay sa iyo sa pamamagitan ng propesiya kasabay ng pagpapatong ng mga kamay ng mga punong-lingkod.
[4:15] Pagnilay-nilayan mo ang mga bagay na ito; maging maalam ka sa mga ito, para ang paglago mo ay maging hayag sa lahat.
[4:16] Bantayan mo ang sarili mo at ang doktrina; patuloy mong gawin ang mga ito: dahil sa paggawa mo ng mga bagay na ito ay parehas mong maililigtas ang sarili mo, at ang mga nakikinig sa iyo.
[5:1] Huwag mong pagagalitan ang isang may edad na lalake, kundi ay pakikiusapan mo siya tulad sa isang ama; ang mga lalaking kabataan, tulad sa mga kapatid na lalake;
[5:2] ang may edad na babae, tulad sa mga ina; ang mga kabataang babae, tulad sa mga kapatid na babae ng may buong kalinisan ng puso.
[5:3] Parangalan niyo ang mga babaing balo na talagang mga balo.
[5:4] Pero kung ang babaing balo ay may mga anak o mga apo, dapat muna silang matutong magpakita ng pagmamahal sa sarili nilang pamilya, at magbalik ng katumbas na pagtrato sa mga magulang nila: dahil ito ay mabuti at katanggap-tanggap sa harap ng Diyos.
[5:5] Ngayon ang totoong balong babae, at nag-iisa na lamang ay siya na nagtiwala sa Diyos, at nagpapatuloy sa pagsusumamo, at sa pananalangin sa gabi at araw.
[5:6] Pero ang namumuhay sa kalayawan ay patay na.
[5:7] Kaya iutos mo ang mga bagay na ito para hindi sila mapintasan.
[5:8] Pero kung sinuman ay hindi inaalagaan ang sarili, lalo pa ang pamilya niya, itinakwil na niya ang pananampalataya, at masahol pa siya sa isang di mananampalataya.
[5:9] Huwag niyong ilagay sa listahan ang isang balong babae na hindi pa aabot ng 60 taong gulang, naging asawa ng isang lalake,
[5:10] Kilala sa mabubuting gawa; kung maayos niyang napalaki ang kanyang mga anak, kung siya ay nagpaunlak sa tahanan ng mga dayuhan, kung siya ay nakapaghugas sa mga paa ng mga banal, kung nakatulong siya sa mga naghihirap, kung siya ay lumalakad sa bawat mabubuting gawa.
[5:11] Pero tanggihan niyo ang mga batang babaing balo: dahil kapag sila ay nanlamig na kay Kristo ay gugustuhin na nilang magpakasal;
[5:12] na may karampatang hatol dahil binalewala nila ang naunang panata.
[5:13] Kasabay pa nito, sila rin ay natututong hindi na magtrabaho, nagpupunta sa mga kabahayan; pero hindi lamang ayaw magtrabaho, kundi madadaldal rin, at mga pakialamera sa buhay ng iba, nagsasalita ng mga bagay na hindi nararapat.
[5:14] Kaya gusto ko na ang mga nakababatang babae ay mag-asawa, magka-anak, mamuno sa tahanan, para hindi magbigay ng dahilan sa kaaway na magsalita ng masama.
[5:15] Dahil ang ilan ay nalihis na papunta kay Satanas.
[5:16] Kung sinumang lalake o babae na nananalig ay may mga balong babae, dapat niyang tulungan ang mga ito, at hindi maging pabigat sa konggregasyon; para matulungan nito ang mga totoong babaing balo.
[5:17] Ituring niyong karapat-dapat sa dobleng parangal ang mga punong-lingkod na magaling mamuno, lalo na ang mga matiyagang naglilingkod sa Salita at doktrina.
[5:18] Sinasabi kasi ng Biblia, "Huwag mong busalan ang bakang nanginginain ng mais," at, "Karapat-dapat ibigay sa manggagawa ang sahod niya."
[5:19] Huwag mong pansinin ang akusasyon laban sa isang punong-lingkod maliban kung sa harapan ng dalawa o tatlong testigo.
[5:20] Iyung mga nagkakasala, sawayin mo sa harapan ng lahat para magkaroon rin ng takot ang iba.
[5:21] Nakikiusap ako sa iyo, kaharap ang Diyos at Panginoong Jesu Kristo, at ang mga piling mga anghel, na tuparin mo ang mga bagay na ito nang walang pagtatangi, at gagawin mo ang mga ito na walang taong kinikilingan.
[5:22] Huwag kang basta-basta magpapatong ng mga kamay sa sinuman, o makibahagi sa mga kasalanan ng iba: panatilihin mong malinis ang sarili mo.
[5:23] Huwag ka lang uminom ng tubig, kundi gumamit ka ng kaunting katas ng ubas alang-alang sa tiyan mo, at sa madalas mong panghihina.
[5:24] Ang mga kasalanan ng ilang tao ay nakikita ng lahat, na umaakay sa kanila tungo sa kahatulan. At may ilan rin na sumusunod sa kanila.
[5:25] Sa ganitong paraan rin ang mabubuting gawain ng ilan ay nakikita ng lahat, at ang mga gumagawa ng salungat dito ay hindi maitatago.
[6:1] Lahat ng mga alipin na nasa ilalim ng pamatok ay dapat na ituring ang kanilang sariling mga panginoon na karapat-dapat ng buong paggalang, para hindi masabihan ng masama ang pangalan ng Diyos at ang Kanyang doktrina.
[6:2] At huwag mag-rebelde ang mga may mananampalatayang mga amo, dahil sila ay magkakapatid, kundi sa halip ay paglingkuran nila ang mga ito, dahil sila ay matapat at minamahal na makikinabang sa mabuting gawa. Ituro mo, at ipakiusap mo sa kanila ang mga bagay na ito.
[6:3] Kung sinuman ay nagtuturo ng iba, at hindi sumasang-ayon sa mga tamang pangungusap na galing sa ating Panginoong Jesu Kristo, at sa katuruan na sang ayon sa pagmamahal sa Diyos;
[6:4] siya ay mayabang na wala namang alam, kundi ay nahuhumaling siya tungkol sa mga katanungan, at mga salitang mapanghamon, kung saan nanggagaling ang inggit, awayan, mga masasamang salita, masasamang hinala,
[6:5] mga walang kabuluhang pagtatalo mula sa mga taong sira ang ulo, at salat sa katotohanan na inaakalang ang pag-asenso ay paggiging maka Diyos: lumayo ka mula sa mga ganitong klasing tao.
[6:6] Pero ang pagmamahal sa Diyos kasama ng pagiging kontento ay isang malaking pag-asenso.
[6:7] Dahil malinaw na wala tayong kadala-dala papunta sa mundo, dahil dito ay wala rin tayong kayang dalhing anuman paalis.
[6:8] Pero yamang nagtataglay ng mga pagkain at mga damit, tayo dapat ay makuntento na sa mga ito.
[6:9] Pero ang mga naghahangad na yumaman ay nahuhulog sa tukso at patibong, at sa napakaraming hangal at mapanirang mga pagnanasa na naglulubog sa mga tao papunta sa kamatayan at kapahamakan.
[6:10] Ang ugat kasi ng lahat ng kasamaan ay ang pagmamahal sa salapi: kung saan ang ilan habang inaabot nila ay nalihis mula sa pananampalataya, at sinaksak ang mga sarili nila ng napakaraming pagdurusa.
[6:11] Pero ikaw, O lalake ng Diyos, takbuhan mo ang mga bagay na ito, at habulin mo ang katuwiran, pagmamahal sa Diyos, pananampalataya, pag-ibig sa kapwa, pagtitiyaga, kaamuhan.
[6:12] Lumaban ka sa mabuting labanan ng pananampalataya. Panghawakan mo ang walang hanggang Buhay kung saan ikaw rin ay tinawag, at nagpahayag ng mabuting pagpapahayag sa harapan ng maraming testigo.
[6:13] Inuutusan kita sa harapan ng Diyos na nagbibigay buhay sa lahat ng bagay, at ni Kristo Jesus na nagpatotoo sa harapan ni Pontio Pilato ng mabuting patotoo,
[6:14] na iyong tuparin ang kautusan na walang dungis, walang kapintasan, hanggang sa pagpapakita ng ating Panginoong Jesu Kristo:
[6:15] na sa mga sarili nitong panahon ay ipapakita Niya ang kapuri-puri, at nag-iisang Makapangyarihan, ang Hari ng mga hari, at Panginoong ng mga panginoon;
[6:16] na nag-iisang humahawak sa buhay na walang kamatayan, nananahan sa liwanag na hindi kayang abutin; na walang sinumang tao ang nakakita na, o kakayaning makita: kung saan matatagpuan ang karangalan, at walang hanggang kapangyarihan! Amen.
[6:17] Utusan mo ang mga mayayaman ayon sa kasalukuyang panahon, na huwag maging mayabang, ni umasa sa mga kayamanang walang kasiguraduhan, kundi sa Diyos na buhay, na mayamang nagbibigay ng lahat ng bagay para sa ating ikasasaya;
[6:18] na gumawa ng mabuti, na maging mayaman sa mabubuting gawa, mapagbigay, handang magbahagi sa iba;
[6:19] nag-iipon para sa mga sarili nila ng mabuting pundasyon para sa hinaharap, para makamit nila ang walang hanggang Buhay.
[6:20] O Timoteo, pakaingatan mo ang bagay na ipinagkatiwala sa iyo, habang umiiwas sa mga marurumi at walang kabuluhang salita, at salungat na kaisipan ng mga kung tawagin ay, "Kaalaman," na di naman totoo.
[6:21] Kung saan ang ilang mangangaral nito ay lumilihis patungkol sa pananampalataya. Ang kagandahang-loob ay sumaiyo. Amen. Ang unang liham kay Timoteo ay isinulat mula sa Laodicea, na siyang pangunahing lungsod ng Phrygia sa Pacatiana.
[1:1] Pablo, mensahero ni Jesu Kristo sa pamamagitan ng kalooban ng Diyos, ayon sa pangako ng Buhay na na kay Kristo Jesus,
[1:2] Kay Timoteo, minamahal na anak: kagandahang-loob, awa, kapayapaan, mula sa Diyos Ama, at kay Kristo Jesus na ating Panginoon.
[1:3] Nagpapasalamat ako sa Diyos, na aking pinaglilingkuran mula sa mga ninuno, ng may malinis na konsensya, yamang walang humpay kong inaalala ang mga bagay na may kaugnayan sa inyo sa mga panalagin ko sa gabi at araw;
[1:4] nananabik na makita ka, inaalala ang iyong mga luha, para mapuno ako ng kagalakan;
[1:5] habang iniingatan ang alaala ng tapat na pananampalataya na nasa iyo, na siyang unang nanahan sa kalooban ng iyong lolang si Loida, at sa kalooban ng iyong inang si Eunice; at kumbinsido ako na nasa iyo na rin.
[1:6] Dahil sa bagay na ito ay pinaaalalahanan kita na pag-alabin mo ang kaloob ng Diyos na nasa kalooban mo sa pamamagitan ng pagpatong ng aking mga kamay.
[1:7] Hindi kasi tayo binigyan ng Diyos ng espiritu ng takot, kundi ng kapangyarihan, at ng pag-ibig, at ng maayos na kaisipan.
[1:8] Kaya hindi mo dapat ikahiya ang testimonya ng ating Panginoon, ni ako na Kanyang bilanggo, kundi makisama ka sa pagdanas ng hirap para sa Masayang Balita ayon sa kapangyarihan ng Diyos;
[1:9] na nagligtas at tumawag sa atin sa isang banal na pagkatawag, hindi batay sa ating mga pagsisikap, kundi batay sa sarili Niyang layunin at kagandahang-loob na ibinigay sa atin sa pamamagitan ni Kristo Jesus bago pa ang walang hanggang panahon.
[1:10] Pero ngayon ay naihayag sa pagpapakita ni Jesu Kristo na ating Tagapagligtas, na Siyang parehong tumalo sa Kamatayan, at nagdala sa Buhay at imortalidad sa liwanag sa pamamagitan ng Masayang Balita:
[1:11] kung saan ako ay naatasan bilang isang taga-anunsyo at mensahero, at guro sa mga bansa.
[1:12] Ito rin ang dahilan kaya ako ay nagdurusa: subalit hindi ako nahihiya: dahil alam ko kung kanino ako nanalig, at kumbinsido ako na kaya Niyang ingatan ang deposito ko hanggang sa araw na iyon.
[1:13] Panghawakan mo ang modelo ng tamang mga salita na iyong narinig mula sa akin, sa pananampalataya, at pag-ibig na na kay Kristo Jesus.
[1:14] Ingatan mo ang magandang deposito sa pamamagitan ng Banal na Espiritu na nananahan sa kalooban natin.
[1:15] Alam mo ito na lahat sila na nasa Asia ay tinalikuran ako, kabilang sa mga ito ay sina Phygellus at Hermogenes.
[1:16] Kaawaan nawa ng Panginoon ang tahanan ni Onesiforo; dahil madalas niya akong tulungan, at hindi niya ikinahiya ang kadena ko:
[1:17] bukod pa riyan, nang siya ay nasa Rome ay masugid niya akong hinanap at natagpuan.
[1:18] Biyayaan nawa siya ng Panginoon para maranasan ang kaawaan ng Panginoon sa gitna ng Araw na iyon. At kung paano siya naglingkod sa Ephesus, ikaw ang mas nakakaalam.
[2:1] Kaya ikaw, anak ko, magpakatatag ka sa pamamagitan ng kagandahang-loob na nakay Kristo Jesus.
[2:2] At ang mga bagay na narinig mo mula sa akin sa pamamagitan ng maraming testigo, ang mga ito ay ideposito mo sa mga matatapat na tao, na magagawa ring magturo sa iba.
[2:3] Kaya naman, dapat mong tiisin ang mga paghihirap bilang isang mahusay na sundalo ni Jesu Kristo.
[2:4] Walang sinumang naglilingkod bilang sundalo ang nakatali ang sarili sa mga kaabalahan ng buhay, nang sa ganoon ay malugod niya ang pumili sa kanyang maging sundalo.
[2:5] At kung sinuman rin ay nakikipagpaligsahan, hindi siya tatanggap ng korona maliban sa makipaglaban siya nang naayon sa patakaran.
[2:6] Ang magtatanim na nagpapakapagod sa trabaho ay dapat na una sa partihan ng mga bunga.
[2:7] Pag-isipan mo ang mga bagay na sinasabi ko; bigyan ka nawa ng Panginoon ng kaunawaan sa lahat ng bagay.
[2:8] Tandaan mo si Jesu Kristo na binangon mula sa mga patay, mula sa binhi ni David, ayon sa Masayang Balita ko.
[2:9] Sa dahilang ito ay nagdaranas ako ng hirap hanggang sa pagkakakulong bilang isang kriminal; pero ang Salita ng Diyos ay hindi nakakulong.
[2:10] Dahil dito ay tinitiis ko ang lahat ng bagay alang-alang sa mga pinili, para rin makamtan nila ang kaligtasan na na kay Kristo Jesus ng may walang hanggang kaluwalhatian.
[2:11] Maaasahan ang salitang, "Dahil kung namatay tayong magkasama, mabubuhay rin tayong magkasama.
[2:12] Kung naghihirap naman tayo, magkasama tayong maghahari: kung itinatakwil natin Siya, itatakwil Niya rin tayo:
[2:13] kung tayo ay di matapat, Siya ay mananatiling matapat; hindi Niya kayang itakwil ang sarili Niya."
[2:14] Tandaan mo ang mga bagay na ito, at uutusan mo sila sa harap ng Panginoon na huwag makipagtalo gamit ang mga salitang wala namang pakinabang, kundi humahantong lang tungo sa ikapapahamak ng mga nakikinig.
[2:15] Mag-aral ka maigi para maiharap mo ang sarili mo na katanggap-tanggap sa Diyos, isang manggagawa na walang dahilang mahiya, matuwid magturo ng Salita ng katotohanan.
[2:16] Pero ang mga marurumi, at walang katuturang usapan ay iwasan mo: dahil humahantong ang mga ito tungo sa paglago ng mas marami pang kasamaan.
[2:17] At ang salita nila ay kakain ng tulad sa sakit na ganggrena, kung saan ay si Himeneo at si Fileto;
[2:18] na patungkol sa katotohanan ay nalihis, nagtuturo na ang pagbangon ng mga patay ay nangyari na; at winawasak nila ang pananampalataya ng ilan.
[2:19] Subalit ang pundasyon ng Diyos ay matatag na nakatayo, na may tatak na ganito, "Nalalaman ng Panginoon ang lahat ng sa Kanya," at, "Lahat ng tumatawag sa pangalan ni Kristo ay dapat na lumayo mula sa kasamaan."
[2:20] Pero sa loob ng isang malaking bahay, hindi lamang may mga kagamitang ginto at pilak, kundi rin iyong mga gawa sa kahoy at sa lupa; at ang ilan ay ginagamit para sa karangalan, pero ang iba ay para sa kahihiyan.
[2:21] Kaya kung ang sinuman ay maglinis ng sarili mula sa mga bagay na ito, siya ay magiging isang kagamitan para sa karangalan, pinaging-banal, at kagamit-gamit sa Panginoon, nakahanda para sa lahat ng mabuting gawain.
[2:22] Takbuhan mo rin ang mga hilig ng kabataan: pero habulin mo ang katuwiran, pananampalataya, pag-ibig, kapayapaan kasama ng mga tumatawag sa Panginoon mula sa malinis na puso.
[2:23] Pero iwasan mo ang mga hangal at hindi matinong mga katanungan, yamang alam mo na nanganganak ang mga ito ng mga awayan.
[2:24] At ang alipin ng Panginoon ay hindi dapat makipag-away, sa halip ay dapat na maging maamo tungo sa lahat, magaling magturo, matiyaga,
[2:25] sa kaamuhan ay nagtuturo sa mga sumasalungat, kung sakali ay bigyan pa sila ng Diyos ng pagsisisi na humahantong sa pagtanggap ng katotohanan.
[2:26] At baka sakaling sila ay mabawi mula sa patibong ng Diyablo, na nahuli niya para pagsilbihan ang kanyang kagustuhan.
[3:1] Alam mo rin ito, na sa huling mga araw darating ang mga mapanganib na panahon.
[3:2] Ang mga tao kasi ay magiging mapagmahal sa sarili, mapagmahal sa salapi, mga manloloko, mga matapobre, mga walang pakundangang magsalita, suwail sa mga magulang, mga walang utang na loob, mga salbahe,
[3:3] mga walang puso, hindi mga tumutupad sa usapan, mga bintangero, mga walang disiplina, mga asal hayop, mga walang pagmamahal sa mabuti,
[3:4] mga traydor, mga pabigla-bigla, mga mayayabang, mapagmahal sa kalayawan, imbes na mapagmahal sa Diyos;
[3:5] nagtataglay ng porma ng pagmamahal sa Diyos, pero ikinakaila ang kapangyarihan nito: kaya iwasan niyo ang mga ito.
[3:6] Dahil mula sa mga ito galing ang mga pumapasok sa mga tahanan, at tumatangay ng mga mahihinang babae na may kargang mga kasalanan, tinatangay ng samot-saring mga pagnanasa.
[3:7] Laging nag-aaral, pero di kailanman nagagawang makarating sa kaalaman ng katotohanan.
[3:8] Ngayon, kung paano si Jannes at Jambres ay sumalungat kay Moises, ganito rin nila sinasalungat ang katotohanan: mga taong sira ang pag-iisip, mga di katanggap-tanggap ayon sa pananampalataya.
[3:9] Pero hindi sila patuloy na lalago, dahil ang kahangalan nila ay magiging hayag sa lahat kung paano rin ang nangyari sa mga taong mula sa kanila.
[3:10] Pero ikaw ay mahigpit na nakasunod sa aking turo, sa ugali, sa layunin, sa pananalig, sa pagtitiis, sa pag-ibig, sa pagtitiyaga,
[3:11] sa mga pag-uusig, sa mga paghihirap, tulad nang nangyari sa akin sa Antioch, sa Iconium, sa Lystra; kung paanong tiniis ko ang mga pag-uusig: at mula sa lahat ng ito ay iniligtas ako ng Panginoon.
[3:12] At lahat talaga ng gustong mamuhay sa katuwiran na nakay Kristo Jesus ay makakaranas ng pag-uusig.
[3:13] Pero ang mga masasamang tao, at mga impostor ay lalo pang magiging malala, patuloy silang manloloko at maloloko.
[3:14] Pero ikaw, manatili ka sa mga bagay na natutunan mo, at pinanaligan mo, yamang alam mo kung kanino mo natutunan ang mga ito;
[3:15] at na mula pagkabata ay natutunan mo ang banal na Biblia na may kakayanang gawin kang matalino na nagreresulta sa kaligtasan sa pamamagitan ng pananampalataya na nakay Kristo Jesus.
[3:16] Lahat ng kasulatan sa Biblia ay hiningahan ng Diyos, at kapaki-pakinabang para sa pagtuturo, para sa pagsusuri, para sa pagtutuwid, para sa edukasyon sa katuwiran:
[3:17] Para ang tao ng Diyos ay makumpleto, laging handa para sa lahat ng mabubuting gawa.
[4:1] Kaya sa harap ng Diyos at ng Panginoong Jesu Kristo, na pagdating ng araw ay huhusgahan ang mga nabubuhay at ang mga patay sa panahon ng pagdating Niya at ng Kanyang kaharian, ay nag-uutos ako sa iyo;
[4:2] iproklama mo ang Salita; maging handa ka napapanahon man o hindi, pabulaanan mo ang mali, manaway ka, magpalakas ka ng loob, ng may buong tiyaga at doktrina.
[4:3] Dahil darating ang araw na hindi na nila panghahawakan ang maayos na katuruan, kundi ayon sa sarili nilang mga hilig ay iipunin nila para sa sarili nila ang mga tagapagturo na kakamot sa kati ng mga taynga nila.
[4:4] At talagang ilalayo nila ang mga taynga nila mula sa katotohanan, at ibabaling nila ang mga ito sa mga gawa-gawang istorya.
[4:5] Pero ikaw, magpigil ka sa sarili sa lahat ng pagkakataon, tiisin mo ang mga paghihirap, gawin mo ang trabaho ng isang evanghelista, gampanan mong lahat ang iyong ministeryo.
[4:6] Ako kasi ngayon ay ibinubuhos na, at ang oras ng aking paglisan ay malapit na.
[4:7] Nakipaglaban ako sa mabuting labanan, natapos ko na ang karera, naingatan ko ang pananampalataya.
[4:8] Mula ngayon ay inilaan na para sa akin ang korona ng katuwiran, na ibibigay sa akin sa araw na iyon ng Panginoon, ang matuwid na hukom: at di lamang sa akin kundi sa lahat rin ng mga natuwa sa pagdating Niya.
[4:9] Sikapin mong puntahan ako agad:
[4:10] Iniwanan kasi ako ni Demas, nang mahalin niya ang kasalukuyang panahon, at nagpunta sa Thessalonica; si Crescente sa Galatia, si Tito sa Dalmatia.
[4:11] Si Lucas lang ang kasama ko. Kunin mo si Marcos, at isama mo dito, dahil siya ay kapaki-pakinabang sa akin para sa ministeryo.
[4:12] Si Tiquico naman ay pinapunta ko sa Ephesus.
[4:13] Dalhin mo iyong balabal na iniwan ko kay Carpo sa Troas pagpunta mo, at ang mga libro, lalo na yung mga balat na sulatan.
[4:14] Ang laterong si Alejandro ay gumawa ng maraming kasamaan laban sa akin. Gantihan nawa siya ng Panginoon ayon sa mga gawain niya.
[4:15] Mag-ingat ka rin sa kanya; dahil kinalaban niya ng matindi ang ating mga katuruan.
[4:16] Sa aking unang depensa ay walang sinuman ang sumama sa akin, kundi iniwanan ako ng lahat. Huwag sana silang singilin sa bagay na ito.
[4:17] Pero tumayo sa tabi ko ang Panginoon at pinalakas ako, para sa pamamagitan ko ay matupad ng lubusan ang pangangaral, at ang lahat ng mga bansa ay makarinig: at ako ay naligtas mula sa bibig ng leon.
[4:18] At ililigtas ako ng Panginoon mula sa bawat masamang gawain, at iingatan para sa makalangit Niyang kaharian: sa Kanya ang kaluwalhatian magpakailanman. Amen.
[4:19] Batiin mo si Prisca at si Aquila, at ang pamilya ni Onesiforo.
[4:20] Si Erasto ay nanatili sa Corinth: si Trofimo naman ay iniwan ko sa Miletus na may sakit.
[4:21] Sikapin mo na dumating bago ang taglamig. Binabati ka ni Eubulo, at ni Pudens, at ni Lino, at ni Claudia, at ng lahat ng mga kapatiran.
[4:22] Ang Panginoong Jesu Kristo ay suma inyong espiritu. Ang kagandahang-loob ay suma inyo. Amen. Ang ikalawang liham kay Timoteo, hinalal na unang tagapangasiwa ng konggregasyon ng mga taga Ephesus, ay isinulat mula sa Rome nang si Pablo ay dalhin ng pangalawang beses sa harapan ni Emperador Nero.
[1:1] Pablo, isang alipin ng Diyos, at isang mensahero ni Jesu Kristo ayon sa pananampalataya ng mga hinirang ng Diyos, at kaalaman ng katotohanan na batay sa pagmamahal sa Diyos.
[1:2] Sa pag-asa ng Buhay na walang hanggan na ipinangako ng Diyos na di nagsisinungaling bago pa ang panahong magpakailanman.
[1:3] Pero Kanyang ipinahayag ang Salita Niya sa Kanyang itinakdang panahon sa pamamagitan ng pangangaral na naipagkatiwala sa akin ayon sa utos ng Diyos na ating Tagapagligtas;
[1:4] Kay Tito na totoong anak ayon sa kaisang pananampalataya: kagandahang-loob, awa, kapayapaan mula sa Diyos Ama, at sa Panginoong Jesu Kristo na ating tagapagligtas.
[1:5] Ito ang dahilan kung bakit kita iniwanan sa Crete, para maisaayos mo ang mga kakulangan at makapagtalaga ka sa bawat lungsod ng mga punong-lingkod sa paraan na ibinilin ko sa iyo:
[1:6] kung sinuman ay hindi makikitaan ng kamalian, lalaking asawa ng nag-iisang babae, na may mga anak na mananampalataya, na walang kaso ng pagrerebelde o kawalang disiplina.
[1:7] Nararapat kasi sa isang tagapangasiwa na hindi makitaan ng kamalian bilang isang katiwala ng Diyos; hindi ang gusto ay siya lagi ang nasusunod, hindi magagalitin, hindi lasenggo, hindi palaaway, hindi mukhang pera,
[1:8] kundi magiliw sa mga bisita, maibigin sa mabuti, may matinong kaisipan, matuwid, banal, may pagpipigil sa sarili;
[1:9] nananangan sa tapat na Salita ayon sa doktrina, para magawa niyang parehong patatagin at ituwid sa pamamagitan ng maayos na pagtuturo ang mga sumasalungat.
[1:10] Marami kasi sila na mga matitigas ang ulo, at mga nagsasalita ng walang katuturan, at mga manloloko lalu na iyong galing sa partido ng mga tuli,
[1:11] na kailangang patigilin ang mga bibig, na sumisira ng buong mga pamilya, nagtuturo ng mga bagay na hindi nararapat alang-alang sa masamang pakinabang.
[1:12] Sinabi ng isa sa kanila na sarili nilang propeta, "Ang mga taga Crete ay laging sinungaling, mababangis na hayop, matatakaw na mga tamad."
[1:13] Ang testimonyang ito ay totoo. Sa dahilang ito ay malupit mo silang sawayin, para sila ay umayos sa pananampalataya.
[1:14] Huwag nilang pakikinggan ang mga imbentong istorya ng mga Judio, at ang mga kautusan ng mga tao, na lumiliko sa katotohanan.
[1:15] Sa malilinis, talagang ang lahat ng bagay ay malinis. Pero sa marurumi, at hindi nananalig ay walang malinis; dahil kahit ang kaisipan at ang konsensya nila ay marumi rin.
[1:16] Lantaran silang nagsasabi na kilala nila ang Diyos; pero sa mga gawa Siya ay itinatakwil nila, kasuklam-suklam sila, at mga suwail, at palyado sa lahat ng mabubuting gawa.
[2:1] Pero ikaw, magsalita ka ng mga bagay na alinsunod sa maayos na doktrina.
[2:2] Ang mga may edad na lalake ay huwag maging mga lasenggo, sa halip ay maging kagalang-galang, matino ang pag-iisip, mahusay sa pananampalataya, sa pagmamahal, sa pagtitiis.
[2:3] Gayundin naman ang mga may edad na kababaihan, na umasal ng naaayon sa kabanalan, hindi mga bintangera, hindi mga alipin ng sobrang pag-inom, mga tagapagturo ng kabutihan;
[2:4] nang maturuan nila ang mga kabataang babae na maging mapagpigil sa sarili, nagmamahal sa asawang lalake, na maging mapagmahal sa mga anak,
[2:5] matitino, malinis ang mga pamumuhay, mga tagapag-alaga ng tahanan, mabubuti, nagpapasakop sa sarili nilang mga asawa, nang sa ganun ay hindi mapulaan ang Salita ng Diyos.
[2:6] Ang mga kabataang lalake, sa ganitong paraan rin, ay himukin niyong maging mapagpigil sa sarili.
[2:7] Ipakita mong isang halimbawa ang sarili mo sa lahat ng bagay ng mga mabubuting gawa; patungkol sa doktrina; na walang panloloko, marangal, may integridad,
[2:8] maayos sa pagsasalita, iyong hindi maaaring kondenahin; para siya na sumasalungat ay magkaroon ng hiya, at walang masabing masama patungkol sa inyo.
[2:9] Ang mga alipin ay magpasakop sa mga sarili nilang panginoon sa lahat ng bagay, maging kalugod-lugod, hindi pabalang sumagot;
[2:10] hindi nangungupit, kundi nagpapakita sa lahat ng katapatan na may kasiyahan; na sila ay mapalamutian sa katuruan ng Diyos na ating Tagapagligtas sa lahat ng bagay.
[2:11] Dahil ang kagandahang-loob ng Diyos na nagdadala sa kaligtasan ay nagpakita na sa lahat ng tao,
[2:12] nagtuturo sa atin na itakwil ang kawalang respeto sa Diyos at ang mga makamundong pagnanasa, para makapamuhay tayo ng may pagpipigil sa sarili, at ng may katuwiran, at ng may pagmamahal sa Diyos, sa panahong kasalukuyan;
[2:13] naghihintay sa mapagpalang pag-asa at sa maningning na pagpapakita ng dakilang Diyos, at ating Tagapagligtas na si Jesu Kristo;
[2:14] na nagbigay ng sarili Niya para sa atin, para matubos Niya tayo mula sa lahat ng kasamaan, at para malinis sa sarili Niya ang isang kakaibang bayan na nag-aalab sa mabubuting mga gawa.
[2:15] Ang mga bagay na ito ang sabihin mo, at ipakiusap mo, at ipangsaway mo ng may buong awtoridad. Huwag mong hayaang laitin ka ninuman.
[3:1] Ipaalala mo sa kanila na magpasakop sa mga pangulo at mga awtoridad, na maging masunurin, na maging handa sa lahat ng mabuting gawa,
[3:2] na huwag magsalita ng masama kaninuman, hindi palaaway, na maging mahinahon, nagpapakita ng buong kaamuhan sa lahat ng tao.
[3:3] Dahil tayo ay minsan ring naging mga hangal, mga suwail, naliligaw, mga alipin ng mga kahalayan, at iba't ibang pagnanasa, namumuhay sa paghahangad na manira, at pagka-inggit, kinamumuhian, at namumuhi sa isa't isa.
[3:4] Pero nang ang kabaitan at ang pag-ibig sa tao ng Diyos na ating tagapagligtas ay nagpakita,
[3:5] hindi batay sa mga makatuwirang gawain na nagawa natin, kundi alinsunod sa Kanyang awa ay iniligtas Niya tayo, sa pamamagitan ng paghuhugas ng muling pagsilang, at pagbabago na mula sa Banal na Espiritu;
[3:6] na ibinuhos Niya sa atin ng masagana sa pamamagitan ni Jesu Kristo na ating Tagapagligtas;
[3:7] para matapos gawing matuwid sa Kanyang kagandahang-loob, tayo ay maging mga tagapagmana ayon sa pag-asa ng Buhay na walang hanggan.
[3:8] Matapat itong salita, at gusto kong panindigan mo ang patungkol sa bagay na ito, para silang nanalig sa Diyos ay maingat na panatilihin ang mabubuting gawa. Ang mga bagay na ito ay mabuti at kapakipakinabang sa mga tao.
[3:9] Pero iwasan mo ang mga walang katuturang mga katanungan, at mga listahan ng mga henerasyon, at mga alitan, at mga pagtatalo-talo patungkol sa Batas; dahil ang mga ito ay mga walang pakinabang at mga walang kabuluhan.
[3:10] Iwasan niyo ang taong heretiko matapos ang una at ikalawang pagtutuwid.
[3:11] Yamang alam mo na ang isang ito ay nabaluktot, at nagkakasala, na siyang nagkondena sa sarili niya.
[3:12] Kapag naipadala ko si Artemas sa iyo, o si Tiquico, bilisan mong pumunta sa akin sa Nicopolis, dahil doon ko planong manatili sa taglamig.
[3:13] Ihatid mo agad si Zenas na abogado, at si Apollo, para wala sa kanila ang magkulang.
[3:14] At pag-aralan din ng mga taga sa atin na manatili sa mabubuting gawa para matugunan ang mga pangangailangan, para maging mabunga sila.
[3:15] Binabati ka ng lahat ng mga kasama ko. Batiin mo ang mga nagmamahal sa atin sa pananampalataya. Ang kagandahang-loob ay suma inyong lahat. Amen. Isinulat mula sa Nicopolis ng Macedonia kay Tito na piniling unang tagapangasiwa ng konggregasyon sa mga taga Cretia.
[1:1] Si Pablo, isang bilanggo ni Kristo Jesus, at ang kapatid na si Timoteo, para kay Filemon na ating minamahal at kapwa manggagawa,
[1:2] at sa minamahal na Apia at Arquipo na kapwa sundalo namin, at sa konggregasyon na nasa bahay mo.
[1:3] Kagandahang-loob sa inyo at kapayapaan mula sa Diyos Ama natin, at sa Panginoong Jesu Kristo.
[1:4] Nagpapasalamat ako sa aking Diyos, lagi kang binabanggit sa gitna ng aking mga panalangin,
[1:5] habang naririnig ang iyong pag-ibig at ang pananampalataya na mayroon ka tungo sa Panginoong Jesus, at tungo sa lahat ng mga banal,
[1:6] para ang pagbabahagi ng pananampalataya mo ay maging mabisa sa pamamagitan ng pagkilala ng bawat kabutihan na nasa inyo patungkol kay Kristo Jesus.
[1:7] Mayroon kasi kaming malaking kagalakan at kaginhawahan dahil sa pag-ibig mo. Dahil ang saloobin ng mga banal ay napanatag dahil sa iyo, kapatid.
[1:8] Kaya naman, kahit pa malaki ang kalayaan ko kay Kristo na utusan ka kung ano ang nararapat,
[1:9] alang-alang sa pag-ibig ay mas gugustuhin ko na lang makiusap sa iyo, yamang ikaw ay parehas kay Pablo na matanda na, at ngayon, isa na ring bilanggo ni Jesu Kristo.
[1:10] Nakikiusap ako sa iyo para kay Onesimo na aking anak, na aking iniluwal sa panahon ng aking pagkakakulong:
[1:11] na noon ay di kapaki-pakinabang sa iyo, pero ngayon ay kapaki-pakinabang na sa iyo at sa akin:
[1:12] na aking muling ipinadala: na siya ay iyong tanggapin, samakatuwid, ang aking puso:
[1:13] na ibig ko sanang panatilihing kasama ko para bilang kapalit mo ay mapaglingkuran niya ako sa loob ng Kulungan ng Masayang Balita.
[1:14] Pero wala akong ibig na gawin nang hindi mo nalalaman; para ang kabutihan mo ay hindi maging sapilitan, kundi ayon sa bukal na kalooban.
[1:15] Dahil marahil ang dahilan bakit siya ay nawalay ng ilang panahon ay para mapasaiyo siya ng walang katapusan;
[1:16] hindi na bilang isang alipin kundi higit pa sa alipin, isang minamahal na kapatid, lalo na sa akin, at gaano pa kaya sa iyo, parehong sa laman, at sa Panginoon?
[1:17] Kaya't kung ako ay itinuturing mo bilang isang kasangga, tanggapin mo siya para sa akin.
[1:18] At kung nagawan ka niya ng anumang kamalian, o nautangan ka niya, sa akin mo na iyon singilin.
[1:19] Akong si Pablo ang nagsulat sa sarili kong kamay; ako ang magbabayad, di ko na kailangan pang sabihin sa iyo na kahit ang iyong sarili ay utang mo sa akin.
[1:20] Oo, kapatid, ako nawa ay makaranas ng kagalakan sa Panginoon galing sa iyo: panariwain mo ang aking kalooban sa Panginoon.
[1:21] Sumulat ako sa iyo dahil tiwala ako sa iyong pagsunod. Alam ko na gagawin mo ang higit pa sa sinasabi ko.
[1:22] At bukod pa rito ay ipaghanda mo ako ng matutuluyan: dahil tiwala ako na sa pamamagitan ng mga panalangin mo ay maipagkakaloob ako sa inyo.
[1:23] Binabati ka ni Epafras na kapwa ko bilanggo kay Kristo Jesus;
[1:24] nina Marcus, Aristarko, Dimas, Lucas na aking mga kamanggagawa.
[1:25] Ang kagandahang-loob ng ating Panginoong Jesu Kristo ay suma iyong espiritu. Amen. Isinulat para kay Filemon mula sa Rome sa pamamagitan ni Onesimus na isang lingkod.
[1:1] Ang Diyos, sa maraming pagkakataon at sa maraming paraan noong unang panahon, na nangusap sa mga ama sa pamamagitan ng mga propeta,
[1:2] ay nangusap sa atin ngayong huling mga araw sa pamamagitan ng Kanyang Anak na Kanyang piniling tagapagmana ng lahat ng bagay. Sa pamamagitan rin Niya ay ginawa Niya ang sanlibutan.
[1:3] Siya ang nagsisilbing liwanag ng Kanyang kaningningan, at eksaktong larawan ng Kanyang kalikasan, na Siyang humahawak rin sa lahat ng bagay sa Salita ng Kanyang kapangyarihan sa pamamagitan ng Kanyang sarili. Matapos na magawa Niya ang paglilinis ng ating mga kasalanan ay naupo Siya sa kanang pwesto ng Dakilang Kamahalan na nasa kaitaasan.
[1:4] Naging labis labis ang kadakilaan Niya kaysa mga anghel, yamang nagmana Siya ng pangalan na higit ang kapangyarihan kaysa sa kanilang lahat.
[1:5] Dahil kanino sa mga anghel Niya kailanman sinabi, "Ikaw ay aking anak, ngayong araw ay isinilang kita?" at muli pa, "Ako ay magiging Ama para sa Kanya, at Siya ay magiging Anak para sa Akin."
[1:6] At muli pa, nang dalhin Niya ang Panganay papasok sa mundo ay sinabi Niya, "At sambahin Siya ng lahat ng mga anghel ng Diyos."
[1:7] At patungkol rin sa mga anghel ay sinasabi Niya, "Siya na ginagawa ang mga anghel Niyang mga espiritu at ang Kanyang mga lingkod na nagbabagang apoy."
[1:8] Patungkol naman sa Anak, "Ang trono Mo, O Diyos ay magpasawalang hanggan. Isang tungkod ng katuwiran ang tungkod ng kaharian Mo.
[1:9] Minahal mo ang katuwiran, at kinamuhian ang kasamaan; dahil dito, ang Diyos na iyong Diyos ay pinahiran ka ng langis ng kagalakan higit sa mga kasamahan mo."
[1:10] At, "Sa pasimula, Ikaw, Panginoon, ang nagtatag ng pundasyon ng daigdig; at ang kalangitan ay mga gawa ng Iyong mga kamay:
[1:11] ang mga ito ay masisira, pero Ikaw ay mananatili, at lahat ng bagay ay kukupas tulad sa isang damit;
[1:12] at tulad ng isang balabal ititiklop Mo ang mga ito, at magbabago ang mga ito; pero Ikaw ay ganun pa rin, at hindi titigil ang iyong mga taon."
[1:13] At kanino sa mga anghel nagsabi Siya kahit minsan, "Maupo Ka sa kanang puwesto Ko, hanggang sa magawa Kong tapakan ng mga paa Mo ang mga kalaban Mo?"
[1:14] Hindi ba't silang lahat ay mga tagapaglingkod na espiritu na ipinadala para sa ministeryo alang-alang sa mga tagapagmana ng kaligtasan sa hinaharap?
[2:1] Dahil dito ay kailangan natin lalong bigyang atensyon ang mga bagay na narinig natin kundi ay baka matangay tayo.
[2:2] Dahil kung ang salitang ipinahayag sa pamamagitan ng mga anghel ay matatag, at bawat kasalanan at paglabag ay tumanggap ng matuwid na kabayaran;
[2:3] paano tayo makakatakas kung pabayaan natin itong napakadakilang kaligtasan, na unang tinanggap, at ipinahayag sa pamamagitan ng Panginoon, na pinatunayan sa atin ng mga nakarinig;
[2:4] ang Diyos ay kasamang nagpapatotoo, na parehong may kasamang mga senyales at mga milagro, at iba't ibang mga gawang makapangyarihan, at mga kaloob ng Banal na Espiritu ayon sa Kanyang kagustuhan.
[2:5] Dahil hindi sa mga anghel Niya inilagay ang pamamahala sa mundong darating, itong bagay na ating pinag-uusapan;
[2:6] pero sa isang partikular na lugar ay pinatotoo Niya na nagsasabing, "Ano ba ang tao bakit pinagtutuuan mo Siya ng pansin? O ang anak ng tao na Iyo siyang binibisita?"
[2:7] Ginawa mo siyang mababa ng kaunti kaysa sa sinumang mga anghel; kinoronahan mo siya ng karangalan at pagpapahalaga, at itinalaga siyang mamahala sa mga gawa ng Iyong mga kamay:
[2:8] inilagay Mo ang lahat ng bagay sa ilalim ng mga paa Niya. Dahil sa paglagay ng lahat ng bagay sa ilalim ng kapangyarihan Niya, wala Siyang iniwan na hindi nakapailalim sa Kanya. Pero ngayon ay hindi pa natin nakikitang nakapailalim sa Kanya ang lahat ng bagay.
[2:9] Pero nakikita natin si Jesus na ginawang mas mababa ng kaunti kaysa sa sinumang mga anghel sa pamamagitan ng paghihirap ng kamatayan, kinoronahan ng kaluwalhatian at karangalan; nang sa kagandahang-loob ng Diyos ay tikman Niya ang kamatayan para sa bawat isa.
[2:10] Nararapat kasi sa Kanya, na Siyang layunin bakit ang lahat ng bagay ay nalikha, at Siyang paraan ang lahat ng bagay ay nalikha, sa pagdala ng maraming mga anak tungo sa kaluwalhatian, na gawing sakdal ang pinuno ng kanilang kaligtasan sa pamamagitan ng mga paghihirap.
[2:11] Parehas kasing lahat, ang nagpapabanal at ang mga pinagiging banal, ay mula sa Nag-iisa. Dahil dito ay hindi Siya nahihiyang tawagin silang mga kapatid,
[2:12] na nagsabing, "Ipahahayag Ko ang pangalan Mo sa mga kapatid Ko. Sa gitna ng konggregasyon ay aawit ako sa Iyo ng papuri."
[2:13] At muli pa, "Ako ay magtitiwala sa Kanya." At muli pa, "Tignan mo, ako at ang mga anak na ibinigay sa akin ng Diyos."
[2:14] Kaya kung paano ang mga anak ay nabahaginan ng laman at dugo, sa ganitong paraan rin Siya ay nakibahagi sa bagay na ito, para sa pamamagitan ng kamatayan ay tanggalan Niya ng kapangyarihan, siya na may kapangyarihan sa kamatayan, ang Diyablo;
[2:15] at para palayain sila na sa pamamagitan ng takot sa kamatayan ay buong buhay na nasa ilalim ng pagka-alipin.
[2:16] Dahil talagang hindi Niya kinuha ang sa mga anghel, sa halip ay kinuha Niya iyung sa binhi ni Abraham.
[2:17] Kaya naman kailangan Siyang matulad sa mga kapatid Niya sa lahat ng bagay, nang sa ganun Siya ay maging isang mahabagin at matapat na Pangulong Pari sa mga bagay na patungkol sa Diyos, para sa katubusan ng mga kasalanan ng taong bayan.
[2:18] Yamang sa bagay na pinagdaanan Niya, Siya mismo ay natukso, kaya magagawa Niya ngayong tulungan ang mga tinutukso.
[3:1] Kaya naman, mga banal na kapatid, mga kasamahan sa makalangit na pagkatawag, tumingin kayo sa mensahero at Pangulong Pari ng ating propesyon, si Kristo Jesus;
[3:2] na naging matapat sa gumawa sa kanya kung paano ring si Moises ay naging matapat sa buong sambahayan nito.
[3:3] Dahil Siya ay itinuring na karapat-dapat na tumanggap ng higit na kaluwalhatian kaysa kay Moises, kung paanong may higit na karangalan ang gumawa ng bahay kaysa mismo sa bahay.
[3:4] Dahil bawat isang bahay ay ginagawa sa pamamahala ng isa; pero ang Diyos ang gumawa sa lahat ng bagay.
[3:5] At talagang matapat si Moises sa buong sambahayan niya, bilang isang lingkod, para maging patotoo sa mga bagay na babangitin sa mga darating na panahon;
[3:6] pero si Kristo ay matapat mamahala bilang anak sa Kanyang sambahayan; tayo ang sambahayang iyon, kung talagang mahigpit na pinanghawakan natin ang kalayaan at ang ipinagmamalaki nating pag-asa hanggang sa katapusan.
[3:7] Dahil dito ay sinasabi ng Banal na Espiritu, "Ngayong araw, kung diringgin mo ang Kanyang tinig,
[3:8] huwag niyong patigasin ang mga puso niyo kung paano ang nangyari sa panahon ng paghahamon, gaya sa panahon ng pagsubok sa gitna ng ilang,
[3:9] kung saan ay tinukso Ako ng inyong mga ama. Sinubok nila Ako at nakita nila ang mga ginawa Ko sa loob ng 40 taon.
[3:10] Dahil dito ay nagalit ako sa henerasyong iyon, at sinabi Ko, lagi na lang silang naliligaw sa puso: at sila ay hindi nakakaunawa sa mga paraan ko.
[3:11] Kaya isinumpa ko sa galit Ko na di sila kailanman makakapasok sa Aking kapahingahan."
[3:12] Mag-ingat kayo, mga kapatid, na baka magkaroon ang sinuman sa inyo ng masamang puso na nag-aalinlangan, sa paglisan mula sa Diyos na buhay.
[3:13] Higit pa rito, palakasin niyo ang isa't isa araw-araw habang tinatawag pa ito na, "ngayong araw," para hindi tumigas ang puso ng sinuman sa inyo sa pandaraya ng kasalanan.
[3:14] Naging kabahagi kasi tayo ni Kristo, kung talagang mahigpit na pinanghawakan natin ang pinagmulan ng ating pundasyon hanggang wakas;
[3:15] habang sinasabi na, "Ngayong araw, kung maririnig niyo ang tinig Niya, huwag niyong patigasin ang mga puso niyo tulad sa panahon ng paghahamon."
[3:16] Ang ilan kasi, nang marinig nila ay nanghamak, pero hindi lahat ng lumabas mula sa Egypt sa pamamagitan ni Moises.
[3:17] Pero kanino ba Siya nagalit sa loob ng 40 taon? Hindi ba sa mga nagkasala, kung saan ang mga bangkay ay nabuwal sa gitna ng ilang?
[3:18] At kanino ba Niya ipinangako na sila ay hindi Niya papapasukin sa lugar ng kapahingahan Niya, hindi ba sa mga hindi nanampalataya?
[3:19] Ngayon, nakikita natin na wala silang kakayanang pumasok dahil sa di pananampalataya.
[4:1] Kaya naman, magkaroon tayo ng takot, kundi ay posibleng hindi makaabot ang sinuman sa inyo sa natitirang pangako sa atin na makapasok sa loob ng Kanyang kapahingahan.
[4:2] Dahil talagang napasa atin ang Masayang Balita kung paano rin sa kanila: pero hindi nila napakinabangan ang Salitang narinig nila, dahil hindi ito hinaluan ng pananampalataya ng mga nakarinig.
[4:3] Tayo kasing nanampalataya ay pumapasok sa loob ng kapahingahan, kung paanong sinabi Niya, "Kaya naman ay isinumpa Ko dahil sa galit Ko, na di sila papasok sa loob ng kapahingahan Ko," bagaman ang mga gawa ay natapos na mula pa nang lalangin ang sanlibutan.
[4:4] Sinabi Niya kasi sa isang lugar patungkol sa ika-7 araw ang ganito, "At nagpahinga ang Diyos sa panahon ng ika-7 araw mula sa lahat ng mga gawain Niya."
[4:5] At ito pa, "Hindi sila makakapasok sa loob ng kapahingahan Ko."
[4:6] Yamang ngayon ay may mga naiwan pang ilan na dapat pumasok sa loob nito, at ang mga nakarinig noong una ng Masayang Balita ay hindi nakapasok dahil sa pagsuway:
[4:7] itinakda Niyang muli ang isang araw, "Ngayon," na nagsabi kay David, matapos ang mahabang panahon; ayon sa binanggit, "Ngayon, kung maririnig niyo ang tinig Niya, ay huwag niyong patigasin ang inyong mga puso."
[4:8] Dahil kung sila ay nabigyan ng kapahingahan ni Jesus, e sana ay hindi na Siya nagsalita pagkatapos nito patungkol sa isa pang araw.
[4:9] Kaya naman ay may natitira pang araw ng kapahingahan para sa bayan ng Diyos.
[4:10] Dahil ang nakapasok sa loob ng Kanyang kapahingahan ay namahinga na rin mula sa kanyang pagpapagal, tulad sa Diyos mula sa Kanyang sariling pagpapagal.
[4:11] Kaya magsumikap tayo na makapasok sa loob ng kapahingahang iyon, kundi ay baka mabuwal ang sinuman sa katulad na halimbawa ng pagsuway.
[4:12] Dahil ang Salita ng Diyos ay buhay, at makapangyarihan, at mas matalas pa kaysa sa alinmang espada na magkabila ang talim. Tumatagos rin ito hanggang sa dibisyon ng kaluluwa at espiritu, sa mga dugtungan at mga utak sa buto, at siyang tagahatol ng mga kaisipan at mga layunin ng puso.
[4:13] Wala ring nilikha ang lingid sa harapan Niya; pero lahat ng bagay ay hubad at lantad sa Kanyang mga mata kung saan tayo magbibigay ng paliwanag.
[4:14] Yamang mayroon tayong dakilang Pangulong Pari na nagpunta na sa kalangitan, si Jesus na Anak ng Diyos, dapat nating panghawakan ang sinumpaang pananalig.
[4:15] Dahil hindi tayo nagtataglay ng Pangulong Pari na hindi kayang makaramdam ng mga kahinaan natin, pero Siya, na parehas na tinukso sa lahat ng paraan, ay walang kasalanan.
[4:16] Kaya patuloy tayong lumapit ng may kalayaan sa trono ng kagandahang-loob para tumanggap tayo ng habag at makasumpong ng pabor patungo sa Kanyang masaganang pagkalinga.
[5:1] Dahil lahat ng pangulong pari na kinukuha mula sa mga tao ay itinatalaga para sa mga tao sa mga bagay na patungkol sa Diyos, para siya ay magdala ng parehong mga handog at mga alay para sa mga kasalanan:
[5:2] para magawa niyang mahabag sa mga walang alam, at mga naliligaw, yamang siya rin mismo ay nadaramtan ng kahinaan.
[5:3] At sa dahilang ito ay kailangan niyang mag-alay para sa mga kasalanan, kung paano sa taong bayan ay ganun rin sa sarili niya.
[5:4] At walang sinuman ang naglalagay ng karangalang ito sa sarili niya, kundi iyong tinawag ng Diyos kung paano rin kay Aaron.
[5:5] Sa ganitong paraan rin si Kristo ay hindi pinarangalan ang sarili Niya na maging Pangulong Pari; sa halip ay iyong nagsabi sa Kanyang, "Ikaw ang anak Ko, ngayong araw Kita isinilang."
[5:6] Kung paano rin sa iba pang lugar ay sinasabi Niyang, "Ikaw ay isang pari magpakailanman ayon sa organisasyon ni Melkizedek."
[5:7] Sa panahon na Siya ay nasa loob ng Kanyang laman, Siya ay parehong naghandog ng mga panalangin at ng mga pagsusumamo ng may kasamang malakas na pag-iyak at ng mga luha sa may kakayanang magligtas sa Kanya mula sa kamatayan, at Siya ay dininig dala ng takot sa Diyos;
[5:8] kahit pa Siya ay isang anak ay natutunan Niya ang pagsunod mula sa mga bagay na pinagdaanan Niya;
[5:9] at matapos na maging ganap, Siya ay naging tagapaghatid ng walang hanggang kaligtasan sa lahat ng mga sumusunod sa Kanya;
[5:10] tinawag ng Diyos bilang pangulong pari ayon sa organisasyon ni Melkizedek.
[5:11] Marami pa sana kaming bagay na sasabihin patungkol sa Kanya, na mahirap ipaliwanag, sa kabilang banda kayo ay naging manhid na sa pakikinig.
[5:12] Dahil sa totoo lang, kahit na sa panahong ito ay dapat na kayong maging mga guro, kailangan niyo pang muli na may magturo sa inyo mula sa simula kung ano ang mga unang prinsipio ng mga kalooban ng Diyos; at maging mga katulad ng ilan na kailangan ng gatas, at hindi ng matigas na pagkain.
[5:13] Lahat kasi ng gumagamit ng gatas ay walang karanasan sa Salita ng katuwiran: dahil bata pa siya.
[5:14] Pero ang matigas na pagkain ay para sa mga ganap, na dahil sa madalas na paggamit ay praktisado na ang mga pang-unawa sa pagtimbang ng parehong mabuti at masama.
[6:1] Kaya naman, matapos na iwanan ang pasimula ng katuruan ni Kristo, tayo ay umabante na tungo sa pagiging ganap; hindi na muling naglalatag ng pundasyon ng pagsisisi mula sa mga patay na gawain, at pananalig sa Diyos,
[6:2] ang turo ng mga paglulublob, at ng paglalapat ng mga kamay, at ng pagbangon ng mga patay, at ng walang hanggang paghuhukom.
[6:3] Pero gagawin natin ito kung talagang inuutos ng Diyos.
[6:4] Imposible na kasi sa mga minsang naliwanagan na at nakalasap na ng makalangit na biyaya, at naging mga kabahagi na ng Banal na Espiritu,
[6:5] at nakaranas na ng mabuting salita ng Diyos, at ng mga kapangyarihan ng mundong darating,
[6:6] at maligaw uli, na maisaayos pa tungo sa pagsisisi; yamang ipinapako nilang muli para sa sarili nila ang Anak ng Diyos at Siya ay ipinapahiya nila sa madla.
[6:7] Dahil ang lupa na nakainom ng ulan na laging bumubuhos sa ibabaw nito, at nagpapatubo ng halamang nauukol para sa kanya na nagsasaka, ay nakikisalo rin ng pagpapalang mula sa Diyos.
[6:8] Pero ang naglalabas ng mga tinik at mga dawag ay di katanggap-tanggap, at malapit nang sumpain; kung saan ang destinasyon ay papunta sa naglalagablab na apoy.
[6:9] Pero kami ay kumbinsido patungkol sa inyo mga minamahal, ng mga mas mabubuting bagay, at ng mga bagay na may kinalaman sa kaligtasan, kahit pa ganito kami magsalita.
[6:10] Dahil ang Diyos ay hindi masama para kalimutan ang mga gawain niyo at ang mga pagod ng pag-ibig na ipinakita niyo alang-alang sa pangalan Niya, sa inyong nakaraang paglilingkod sa mga banal at patuloy na paglilingkod.
[6:11] Pero gusto namin na ang bawat isa sa inyo ay magpakita ng parehong sigasig tungo sa buong katiyakan ng pag-asa hanggang wakas:
[6:12] na kayo ay hindi maging mga tamad, kundi mga tagasunod nila na sa pamamagitan ng pananampalataya at pagtitiis ay naging tagapagmana ng mga pangako.
[6:13] Dahil nang mangako ang Diyos kay Abraham, yamang hindi na Siya makapangako sa sinumang mas higit pa, ay nangako Siya sa sarili Niya,
[6:14] na nagsabing, "Tunay nga na sa pagpapala ay pagpapalain kita, at sa pagpaparami ay pararamihin kita."
[6:15] At gayun nga, pagkatapos ng mahabang pagtitiis ay natanggap niya ang pangako.
[6:16] Dahil talagang ang mga tao ay nanunumpa sa harap ng mas dakila: at ang lahat ng kanilang pagtatalo ay natatapos sa pagpapatunay ng bagay na sinumpaan.
[6:17] Kung saan sa sobrang paghahangad ng Diyos na ipakita sa mga tagapagmana ng pangako ang Kanyang plano na di nagbabago ay Siya nang nagbigay ng garantiya sa pamamagitan ng panunumpa:
[6:18] para sa pamamagitan ng dalawang bagay na di nagbabago, kung saan ay di magagawang magsinungaling ng Diyos, ay magkaroon tayo ng lakas ng loob na di magigiba, tayo na lumikas tungo sa kaligtasan, para makamtan natin ang pag-asa sa hinaharap:
[6:19] na Siyang taglay natin tulad sa isang angkla para sa kaluluwa, na parehong sigurado at matatag, at nakakapasok papunta sa kaloob-looban ng kurtina ng kabanal-banalan;
[6:20] kung saan si Jesus, na tagapanguna, ay pumasok para sa atin, na ginawang pangulong pari magpakailanman alinsunod sa organisasyon ni Melchizedek.
[7:1] ​Ito kasing si Melchizedek, hari ng Salem, pari ng kataas-taasang Diyos, ang sumalubong kay Abraham sa pagbabalik mula sa pamamaslang ng mga hari, at siya ay pinagpala nito.
[7:2] Kung saan rin ay ibinahagi ni Abraham ang ikapo ng lahat; una, talagang ang ibig sabihin nito ay, "hari ng katuwiran," at pagkatapos naman, itong hari ng Salem ay "hari ng kapayapaan;"
[7:3] walang ama, walang ina, walang lahing pinagmulan, wala ring pasimula ng mga araw, o katapusan ng buhay na tinataglay, pero ginawang katulad ng Anak ng Diyos; isang pari na nananatili magpakailanman.
[7:4] Isipin niyo ngayon kung gaano kadakila ang isang ito na kahit na ang patriarkang si Abraham ay nagbigay ng ikapu mula sa mga samsam.
[7:5] At talaga naman, silang mula sa mga lalaking anak ni Levi, na tumatanggap ng tungkulin bilang pari, ay mayroong mandato na kumuha ng mga ikapu mula sa taong bayan alinsunod sa Batas, ibig sabihin ay sa kanilang mga kapatid, kahit pa sila ay nanggaling mula sa balakang ni Abraham:
[7:6] pero Siya na ang lahi ay hindi konektado sa kanila ay tumanggap ng ikapu kay Abraham, at pinagpala Niya iyong nagtataglay ng mga pangako.
[7:7] At aminado tayong lahat na ang mas mababa ay pinapapala ng mas mataas.
[7:8] At dito tunay na tumatanggap ng ikapu ang mga tao na namamatay; pero Siya ay may patotoo na Siya ay buhay.
[7:9] Pwede ko rin sabihin na parehong si Levi na tumatanggap ng mga ikapu ay nag-ikapu sa pamamagitan ni Abraham.
[7:10] Dahil siya ay nasa balakang pa ng kanyang ama nang salubungin ito ni Melkizedek.
[7:11] Kaya kung talagang ang pagiging ganap ay sa pamamagitan ng kaparian ni Levi, (dahil sa ilalim nito ay ipinatupad sa mga tao ang Batas) ano pa ang dahilan bakit kailangan lumitaw ang isa pang Pari alinsunod sa organisasyon ni Melchizedek, at hindi pinili alinsunod sa organisasyon ni Aaron?
[7:12] Dahil sa pagbabago ng kaparian ay nanggaling rin ang pangangailangan sa pagbabago ng Batas.
[7:13] Dahil Siya kung saan ang mga bagay na ito ay nasasaad ay kabilang sa ibang tribo kung saan ay wala ni isa sa kanila ang nakalapit na sa altar.
[7:14] Dahil alam ng lahat na ang ating Panginoon ay lumitaw mula kay Juda; kung saan si Moises ay wala ni isang binanggit na kaparian patungkol sa tribong ito.
[7:15] At mas lalo pang malinaw: yamang naayon sa wangis ni Melchizedek ay may lumilitaw pa na ibang Pari,
[7:16] na nagawa hindi ayon sa batas ng makalamang kautusan, kundi ayon sa kapangyarihan ng Buhay na di nasisira.
[7:17] Dahil ipinapatotoo Niya na, "Ikaw ay isang pari magpakailanman alinsunod sa organisasyon ni Melchizedek."
[7:18] Mayroon kasi talagang pagsasawalang bisa sa naunang Kautusan dahil sa ito ay mahina, at walang pakinabang.
[7:19] Wala ni isa kasing pinaging ganap ang Batas, kundi ang pagpasok ng isang mas mainam na pag-asa. Sa pamamagitan nito ay nakakalapit na tayo sa Diyos.
[7:20] At yamang ito ay hindi nangyari ng walang panunumpa:
[7:21] (dahil sila ay talagang ginawang mga pari nang walang panunumpa; pero Siya ay ginawa nang may kasamang panunumpa sa pamamagitan Niya na nagsasabi ditong, "Ang Panginoon ay nanumpa, at hindi magbabago na, 'Ikaw ay isang pari magpakailanman alinsunod sa organisasyon ni Melchizedek:'")
[7:22] sa ganitong paraan si Jesus ay naging garantiya ng isang mas mainam na Kasunduan.
[7:23] At talagang marami silang mga pari na napigilang magpatuloy dahil sa kamatayan:
[7:24] pero Siya, dahil sa pananatili Niya magpakailanman, ay may kaparian na nagpapatuloy.
[7:25] Kung saan rin ay nagagawa Niyang lubos na iligtas ang mga lumalapit sa Diyos sa pamamagitan Niya na nabubuhay sa lahat ng panahon para manalangin para sa kanila.
[7:26] Dahil ang Pangulong Paring ito ay nagpakilala sa atin na banal, walang pandaraya, walang karumihan, walang katulad sa mga makasalanan, at ginawang mas mataas pa kaysa sa kalangitan;
[7:27] na hindi na kailangan pang araw-araw na mag-alay ng mga handog, una para sa sarili niyang mga kasalanan, at pagkatapos ay iyong para sa taong bayan, tulad ng mga pangulong pari: ito kasi ay ginawa na Niya ng minsanan lamang nang ialay Niya ang Kanyang sarili.
[7:28] Ang Batas kasi ang gumagawa sa mga tao para maging mga pangulong pari na may taglay na kahinaan; pero ang salita ng panunumpa na kasabay ng Batas ay ginawang sakdal ang Anak magpakailanman.
[8:1] Ang punto ngayon ng mga bagay na sinasabi namin ay ito: mayroon tayong Pangulong Pari na nakaupo sa kanan ng trono ng Dakilang Kamahalan na nasa kalangitan;
[8:2] isang ministro ng mga bagay na banal, at ng totoong tolda na itinayo ng Panginoon, at di ng tao.
[8:3] Lahat kasi ng mga pangulong pari ay itinatalaga para maghandog ng mga kaloob, ganun din ng mga alay. Ito ang dahilan kaya kailangan na magkaroon rin ang isang ito ng bagay na ihahandog.
[8:4] Dahil kung talagang Siya ay nasa daigdig, hindi Siya sana naging pari, yamang mayroon nang mga pari na naghahandog ng mga kaloob ayon sa Batas;
[8:5] na siyang naglilingkod sa imahen at anino ng mga bagay na nasa kalangitan alinsunod sa ipinahayag ng Diyos kay Moises nang siya ay malapit nang magtayo ng tolda: dahil sinabi Niya, "Tiyakin mo na magawa mo ang lahat ayon sa itsura na ipinakita sa iyo sa gitna ng bundok."
[8:6] Pero ngayon ay nakuha Niya ang mas magandang ministeryo, at sa ganitong paraan ay naging tagapamagitan ng mas magandang kasunduan, na naitatag sa ibabaw ng mas magagandang mga pangako.
[8:7] Dahil kung ang naunang ito ay walang kapintasan, wala na sanang lugar para maghanap pa ng pangalawa.
[8:8] Sa pagbanggit kasi ng kakulangan ay sinabi Niya sa kanila, "Tignan mo, darating ang mga araw, sabi ng Panginoon, at gagawa ako ng bagong kasunduan sa tahanan ni Israel, at sa tahanan ni Judah:
[8:9] hindi ayon sa kasunduan na ginawa Ko sa mga ama nila nang araw na hinawakan ko ang kanilang mga kamay para akayin sila palabas ng lupain ng Egypt, dahil hindi sila nanatili sa kasunduan Ko, at Ako ay di nila pinahalagahan," sabi ng Panginoon.
[8:10] "Dahil ito ang kasunduan na gagawin Ko sa tahanan ni Israel sa kalagitnaan ng mga araw na iyon, sabi ng Panginoon; ilalagay ko ang aking mga batas sa loob ng kaisipan nila, at isusulat ko ang mga ito sa mga puso nila: at Ako ay magiging Diyos para sa kanila, at sila ay magiging bayan na para sa Akin:
[8:11] At hinding hindi na magtuturo ang bawat isa sa kanyang kapwa, at bawat isa sa kanyang kapatid na nagsasabing, "Kilalanin mo ang Panginoon: dahil ang lahat ay makikilala Ako mula sa pinakamababa sa kanila hanggang sa pinakadakila sa kanila.
[8:12] Dahil kaaawaan Ko ang kanilang kawalang katuwiran, at ang mga kasalanan nila, at ang mga paglabag nila sa Batas ay hinding-hindi ko na aalalahanin pa."
[8:13] Sa pamamagitan ng pagsasabing "Bago," ginawa niyang luma ang nauna. Ngayon, ang bagay na naluluma at nagkakaedad ay malapit nang mawala.
[9:1] Ngayon, talagang ang naunang tolda ay mayroon ding mga matutuwid na paglilingkod, at isang makalupang sanctuaryo.
[9:2] May tolda kasing inihanda noong una, kung saan ay nandoon pareho ang lampara at ang lamesa, at ang mga pangdisplay na mga tinapay na kung tawagin ay banal.
[9:3] At pagkatapos ng pangalawang kurtina ay ang tolda na kung tawagin ay ang kabanal-banalan
[9:4] na nagtataglay ng gintong kamanyang, at ng arko ng kasunduan na nababalot ng ginto, kung saan nandoon ang ginintuang bote na naglalaman ng manna, at ng tungkod ni Aaron na sinibulan ng dahon, at ng mga tipak na bato ng kasunduan;
[9:5] at sa itaas nito ay ang mga kerubin ng kaluwalhatian na nakaibabaw sa luklukan ng awa kung saan ngayon ay hindi na tayo magsasalita ng detalye.
[9:6] Ngayon, kapag naihanda na ang mga bagay na ito sa ganitong paraan, ang mga pari ay laging pumapasok sa loob ng unang tolda sa pagsasagawa ng mga serbisyo.
[9:7] Pero ang pumapasok sa ikalawa ay ang pangulong pari lamang isang beses sa isang taon, na di pwedeng walang dalang dugo, na hinahandog niya para sa sarili niya at para sa mga ginawang kasalanan ng taong bayan na di nila alam.
[9:8] Ito ang tinuturo ng Banal na Espiritu, na ang daan tungo sa kabanal-banalan ay hindi pa dumating yamang ang unang tolda ay nakatayo pa:
[9:9] na isang talinghaga para sa kasalukuyang panahon, kung saan parehong ang mga kaloob at mga alay ay kanilang hinahandog, na di naman kayang gawing ganap ang naglilingkod patungkol sa kanyang konsensya;
[9:10] kundi ay patungkol lamang sa mga karne at mga inumin, at iba't ibang klase ng paghuhugas, at mga ordinansang makalaman na sapilitang ipinagagawa hanggang sa pagdating ng panahon ng reporma.
[9:11] Pero nang dumating si Kristo bilang pangulong pari ng mga mabubuting bagay na darating, gamit ang mas dakila at mas kumpletong tolda na di gawa sa kamay, ibig sabihin ay hindi na sa pamamagitan ng gusaling ito;
[9:12] ni sa pamamagitan ng dugo ng mga kambing, at ng mga bisirong baka, kundi sa pamamagitan ng sarili niyang dugo Siya ay pumasok ng minsanan sa loob ng kabanal-banalan, nang makamtan Niya ang walang hanggang katubusan.
[9:13] Dahil kung ang dugo ng mga baka at ng mga kambing, at ng mga abo ng bisirong baka na binubudbod sa mga maruruming bagay ay nagpapabanal para sa kalinisan ng laman:
[9:14] ano pa't lalu na ang dugo ni Kristo (na sa pamamagitan ng walang hanggang Espiritu ay inalay ang sarili Niya sa Diyos ng walang kapintasan) na maglinis sa mga konsensya niyo mula sa mga patay na gawain para maglingkod sa buhay na Diyos?
[9:15] At dahil dito, Siya ang naging tagapamagitan ng Bagong Kasunduan, para ang dinanas na Kamatayan sa ilalim ng unang kasunduan ay magresulta sa katubusan ng mga kasalanan, upang tanggapin ng mga tinawag ang pangako ng walang hanggang pamana.
[9:16] Dahil kung may kasunduan ng pamana, dapat ipakita ang kamatayan ng gumawa ng kasunduan.
[9:17] Dahil ang kasunduan ng pamana ay garantiya para sa mga namatay, yamang di ito kailanman ipinapatupad hangga't nabubuhay pa ang gumawa ng kasunduan.
[9:18] Ito ang dahilan kaya rin ang unang kasunduan ay hindi naibalik nang di gumagamit ng dugo.
[9:19] Nang sabihin kasi ni Moises ang bawat kautusan ayon sa Batas sa lahat ng mga tao, kumuha siya ng dugo mula sa mga bisirong baka, at mula sa mga kambing kasama ang tubig, at mapulang lana, at isopo, at parehong winisikan niya itong aklat mismo at lahat ng mga tao,
[9:20] habang sinasabi, "Ito ang dugo ng kasunduan na inutos sa inyo ng Diyos."
[9:21] Sa ganitong paraan ay winisikan niya rin ng dugo pati ang tolda at lahat ng mga kagamitan ng ministeryo.
[9:22] At halos lahat ng bagay ay pinagiging banal ng dugo ayon sa Batas, at kung walang pagpapadanak ng dugo ay wala ring kapatawaran.
[9:23] Kaya kailangan talaga na ang mga imahen ng mga bagay na nasa kalangitan ay gawing banal ng mga ito, pero ang mga bagay mismo na makalangit ay mas mahusay na mga alay kaysa sa mga ito.
[9:24] Dahil si Kristo ay hindi pumasok sa loob ng kabanal-banalang lugar na gawa sa kamay, (ito ay mga imahen niyong totoo) kundi sa loob mismo ng langit, ngayon ay para humarap sa presensya ng Diyos para sa atin:
[9:25] hindi para ihandog ang sarili Niya ng paulit-ulit, tulad sa pangulong pari na pumapasok sa loob ng kabanal-banalang lugar kada taon gamit ang dugo ng iba;
[9:26] kundi ay kailangan pa Siyang paulit-ulit na maghirap simula sa pagkakatatag ng sanlibutan: pero isang beses lang, ngayon na nagpakita na Siya sa huling mga araw para alisin ang kasalanan sa pamamagitan ng Kanyang sakripisyo.
[9:27] At kung paanong itinakda sa mga tao na mamatay ng isang beses, at pagkatapos nito ay paghuhukom;
[9:28] sa ganitong paraan si Kristo ay inalay ng isang beses para pagbayaran ang mga kasalanan ng nakararami; at sa mga nag-aabang sa Kanya ay magpapakita Siya sa pangalawang pagkakataon na hiwalay sa kasalanan para sa kaligtasan.
[10:1] Ang Batas kasi na isang anino ng mga mabubuting bagay na darating, at hindi mismong larawan ng mga bagay na ito, ay hindi kailanman kayang gawing ganap ang mga lumalapit gamit ang parehong mga handog na hayop na inaalay nila ng walang humpay kada taon.
[10:2] Kung hindi ay bakit di sila tumigil sa paghahandog? Sa dahilang wala nang kamalayan ng mga kasalanan ang mga naglilingkod na minsan nang nalinis.
[10:3] Pero sa mga ito, ay may patuloy na ala-ala ng mga kasalanan kada taon.
[10:4] Imposible kasi na ang dugo ng mga baka at ng mga kambing na mag-alis ng mga kasalanan.
[10:5] Kaya't nang dumating sa loob ng daigdig ay sinabi Niya, "Alay na hayop at handog ay di mo hinangad, kundi isang katawan ang hinanda Mo para sa Akin.
[10:6] Hindi Ka natutuwa sa mga sinunog na alay at yung para sa kasalanan.
[10:7] Pagkatapos ay sinabi Ko, Tignan Mo, Ako ay dumarating (sa loob ng rolyo ng aklat ay nakasulat ang patungkol sa Akin) para tuparin, O Diyos, ang kalooban Mo."
[10:8] Ang mga binabanggit sa itaas na, "alay at handog, at nagliliyab na alay," at, "yung para sa kasalanan," na hindi Niya hinangad, o di Niya ikinatuwa, na hinahandog nila alinsunod sa Batas;
[10:9] at sinabi pa Niya, "Pansinin mo, dumating Ako, Oh Diyos, para tupdin ang kagustuhan Mo." Binuwag Niya ang una para maipatayo Niya ang pangalawa.
[10:10] Dahil ayon sa Kanyang kagustuhan tayo ay pinagingbanal sa pamamagitan ng pag-aalay ng katawan ni Jesu Kristo ng minsanan lamang.
[10:11] At talaga naman na bawat isang pari ay araw-araw na nakatayo para maglingkod, at ito ay laging nag-aalay ng mga handog na hayop na di kailanman magagawang mag-alis ng mga kasalanan.
[10:12] Pero Siya, matapos Niyang magdala ng isang handog para sa mga kasalanan na pang habang panahon ay naupo na sa kanang tabi ng Diyos;
[10:13] na mula sa puntong iyon ay naghihintay sa panahon na gawin ang Kanyang mga kalaban na tapakan ng mga paa Niya.
[10:14] Sa pamamagitan kasi ng isang paghahandog ay ginawa Niyang ganap magpakailanman ang mga pinagiging-banal.
[10:15] At nagpapatotoo rin sa atin ang Banal na Espiritu, dahil pagkatapos nito ay sinabi Niya muna,
[10:16] "Ito ang kasunduan na gagawin Ko sa harapan nila matapos ang mga araw na iyon, wika ng Panginoon, ilalagay Ko ang mga Batas Ko sa loob ng mga puso nila, at sa loob ng mga isipan nila isusulat Ko ang mga ito;
[10:17] at ang mga kasalanan nila at ang mga kasamaan nila ay hinding hindi ko na aalalahanin pa.
[10:18] Pero kung nasaan ang kapatawaran ng mga ito, doon ay wala nang handog para sa kasalanan.
[10:19] Ngayon ay may lakas ng loob na tayo, mga kapatid, na pumasok sa loob ng kabanal-banalan sa pamamagitan ng dugo ni Jesus,
[10:20] na itinalaga Niya para sa atin sa isang bago at buhay na paraan sa pamamagitan ng kurtina, ibig sabihin ay ng Kanyang laman.
[10:21] At yamang may isang Dakilang Pari na sa sambahayan ng Diyos;
[10:22] lumapit tayo ng may pusong tapat sa buong katiyakan ng pananampalataya, ng may mga puso na nalinis mula sa masamang konsensya, at nahugasan ang katawan ng malinis na tubig.
[10:23] Ating matibay na panghawakan ang panata ng pag-asa; dahil matapat Siya na nangako;
[10:24] at bantayan natin ang isa't isa para udyukan sa pag-ibig at sa mabubuting gawa:
[10:25] na hindi pinababayaan ang pagtitipon ng ating mga sarili, tulad ng nakagawian ng ilan; kundi ay magpalakasan tayo: at lalo pa na nakikita niyo na nalalapit na ang Araw.
[10:26] Dahil kung sasadyain nating magkasala matapos nating tanggapin ang kaalaman ng katotohanan, wala nang natitirang sakripisyo para sa mga kasalanan,
[10:27] kundi kakila-kilabot na paghatol ang inaasahan, at nagliliyab na galit na siyang tutupok sa mga kaaway.
[10:28] Ang sinumang bumalewala sa Batas ni Moises ay namamatay ng walang awa alinsunod sa dalawa o tatlong testigo:
[10:29] gaano pa kaya, sa palagay niyo, na mas malala ang sasapiting parusa, sa nararapat na tumanggap niyon, na siyang yumurak sa Anak ng Diyos, at itinuring na pangkaraniwan ang dugo ng kasunduan kung saan siya ay pinaging-banal, at siyang nang insulto sa Espiritu ng Kagandahang-loob?
[10:30] Kilala kasi natin ang nagsabing, "Sa Akin ang paghihiganti, Ako ang gaganti, sabi ng Panginoon." At muli pa, "Ang Panginoon ang hahatol sa Kanyang bayan."
[10:31] Kakila-kilabot ang mahulog sa mga kamay ng Diyos na buhay!
[10:32] Pero alalahanin niyo noong unang mga araw kung saan, matapos niyong maliwanagan, ay nagtiis kayo ng mga paghihirap sa matitinding labanan.
[10:33] Totoo ang bagay na ito, sa parehong mga kahihiyan, at sa mga paghihirap kayo ay ginawang mga katatawanan sa harapan ng madla; at sa kabilang banda ay naging mga kaibigan kayo sa mga namumuhay ng ganito.
[10:34] Dahil kayo rin ay nagmalasakit sa mga pagkakakulong ko, at may kagalakan niyong tinanggap ang pag-agaw ng mga ari-arian niyo, yamang nalalaman niyo sa loob ng inyong mga sarili na mayroon kayong mas maganda at nagtatagal na ari-arian sa kalangitan.
[10:35] Kaya't huwag niyong itapon ang tiwala niyo na may malaking gantimpala.
[10:36] Kailangan niyo kasi ng katiyagaan para, matapos niyong magawa ang kalooban ng Diyos, ay tanggapin niyo ang ipinangako.
[10:37] Dahil sandaling panahon na lamang, "Siya na parating ay darating na at hindi na Siya makapaghihintay."
[10:38] "Pero ang matuwid ay mabubuhay mula sa pananampalataya; at kung siya ay umatras, hindi matutuwa ang kaluluwa ko sa kanya."
[10:39] Pero tayo, hindi tayo kabilang sa mga umuurong na nagreresulta sa kapahamakan, kundi ay kabilang sa mga nananampalataya na nagreresulta sa pagpapanatiling ligtas ng kaluluwa.
[11:1] Ngayon, ang pananampalataya ay ang matibay na pundasyon ng mga bagay na inaasahan - ang katibayan ng mga pangyayari na di nakikita.
[11:2] Dahil sa pamamagitan nito ang mga punong lingkod ay nagkamit ng magagandang patotoo.
[11:3] Sa pamamagitan ng pananampalataya ay nauunawaan natin na ang kalawakan ay binuo sa Salita ng Diyos. Kaya ang mga bagay na nakikita ay di ginawa mula sa mga bagay na nakikita.
[11:4] Sa pamamagitan ng pananampalataya ay naghandog si Abel sa Diyos ng mas magandang handog na hayop kaysa kay Cain. Dahil dito ay nakamit niya ang magandang patotoo bilang isang matuwid na tao. Ang Diyos ay nagsabi ng maganda patungkol sa kanyang mga handog. At dahil dito, kahit siya na patay na, ay nagsasalita pa rin.
[11:5] Sa pamamagitan ng pananampalataya, si Enoc ay dinala sa kabilang buhay nang di nararanasan ang kamatayan, at di na siya natagpuan dahil inilipat na siya ng Diyos. Bago kasi siya dalhin sa kabilang buhay ay mayroon siyang patotoo na nilugod niya ang Diyos.
[11:6] Pero kung walang pananampalataya ay imposible Siyang malugod. Dahil ang lumalapit sa Diyos ay dapat maniwala na may Diyos, at Siya ay nagbibigay ng gantimpala sa mga masugid na naghahanap sa Kanya.
[11:7] Sa pamamagitan ng pananampalataya, nang si Noe ay binalaan ng Diyos tungkol sa mga bagay na di pa nakikita, na kumilos dala ng takot, ay gumawa ng isang daong para sa ikaliligtas ng kanyang pamilya. Kung saan ay hinatulan niyang maparusahan ang mundo at siya'y naging tagapagmana ng katuwirang ang basehan ay pananampalataya.
[11:8] Sa pamamagitan ng pananampalataya ay sumunod si Abraham nang siya'y tawaging pumunta sa gitna ng isang lugar na sa hinaharap ay tatanggapin niya bilang pamana. At umalis siya nang di nalalaman kung saan siya pupunta.
[11:9] Sa pamamagitan ng pananampalataya ay nanirahan siya sa gitna ng lupaing ipinangako tulad sa isang dayuhan, na nanirahan sa loob ng mga tolda kasama nina Isaac at Jacob na kapwa niya tagapagmana sa pangakong iyon.
[11:10] Umaasa kasi siya na tumanggap ng isang lungsod na mayroong mga pundasyon, kung saan ang manggagawa at arkitekto ay ang Diyos.
[11:11] Sa pamamagitan ng pananampalataya rin, si Sara mismo ay tumanggap ng kakayahang punlaan ng binhi, at nagsilang pa kung kailan ang edad niya ay lumampas na sa tamang panahon, yamang itinuring niya na mapagkakatiwalaan ang Nangako.
[11:12] Kaya naman mula sa isang ito na wala nang buhay ay isinilang ang mga taong sindami ng mga bituwin sa langit, at tulad ng buhangin na nasa tabing-dagat na di mabilang.
[11:13] Lahat sila'y namatay habang nananalig, kahit di nila natanggap ang mga ipinangako. Pero nakita nila ang mga ito sa malayo pa lang, at nagtiwala, at nanangan, at hayagang sumang-ayon na mga dayo lang sila, at mga biyahero sa mundong ibabaw.
[11:14] Dahil ang mga nagsasabi ng ganitong mga bagay ay halatang naghahanap ng sarili nilang bansa.
[11:15] At sigurado, kung ang kanilang iniisip ay ang pinanggalingan nila, mayroon pa sana silang pagkakataong bumalik.
[11:16] Pero sa pagkakataong ito, ang sinisikap nilang abutin ay yung mas maganda, ibig sabihin ay yung makalangit. Kaya't hindi sila ikinahihiya ng Diyos na matawag na kanilang Diyos, dahil ipinaghanda Niya ang mga ito ng isang lungsod.
[11:17] Sa pamamagitan ng pananampalataya si Abraham, nang subukin siya, ay hinandog si Isaac. At ang sumalo ng mga pangako ay nag-alay sa kanyang kaisa-isang isinilang,
[11:18] kung saan binanggit na, "Kay Isaac papangalanan ang iyong binhi."
[11:19] Inisip niya, na kayang buhayin ng Diyos kahit pa ang mga patay at kung saan, ito ay tinanggap niya sa isang talinghaga.
[11:20] Sa pamamagitan ng pananampalataya, pinagpala ni Isaac si Jacob at si Esau patungkol sa mga bagay na darating.
[11:21] Sa pamamagitan ng pananampalataya si Jacob, nang malapit na siyang mamatay, ay pinagpapala ang bawat isang anak na lalake ni Jose at nagpatirapa sa ibabaw ng tuktok ng tungkod niya.
[11:22] Sa pamamagitan ng pananampalataya si Jose, nang siya'y mamamatay na, ay binanggit ang patungkol sa paglisan ng mga anak ni Israel, at naghabilin siya tungkol sa kanyang mga buto.
[11:23] Sa pamamagitan ng pananampalataya si Moises, nang siya'y isinilang, ay itinago ng kanyang mga magulang sa loob ng tatlong buwan, dahil nakita nila na isa siyang magandang bata, at hindi sila natakot sa utos ng hari.
[11:24] Sa pamamagitan ng pananampalataya si Moises, nang siya'y malaki na ay tumanggi na matawag siyang lalaking anak, ng babaing anak ni Faraon.
[11:25] Bagkus ay pinili pang magdanas ng hirap kasama ng bayan ng Diyos, kaysa sa panandaliang saya na dulot ng kasalanan.
[11:26] Itinuring niyang mas dakilang yaman ang kahihiyan ni Kristo kaysa ang mga kayamanan sa Egypt, dahil nakatuon siya sa gantipala.
[11:27] Sa pamamagitan ng pananampalataya ay iniwan niya ang Egypt nang di natakot sa galit ng hari. Nagpakatatag siya dahil parang nakikita niya ang di nakikita.
[11:28] Sa pamamagitan ng pananampalataya ay tinupad niya ang Paskwa, at ang pagwiwisik ng dugo, para yung pumapatay ng mga panganay na anak ay di sila galawin.
[11:29] Sa pamamagitan ng pananampalataya ay tumawid sila ng Pulang Dagat na parang naglakad sa gitna ng tuyong lupa. Pero nang sinubukan itong gawin ng mga taga-Egypt, nilamon sila nito.
[11:30] Sa pamamagitan ng pananampalataya, ang mga pader ng Jerico ay gumuho pagkatapos nitong mapalibutan ng pitong araw.
[11:31] Sa pamamagitan ng pananampalataya, ang putang si Rahab ay hindi napahamak kasama ng mga suwail, nang tanggapin niya ng maayos ang mga espiya.
[11:32] At ano pa ang masasabi ko? Dahil kukulangin ako sa oras na ikuwento pa ang tungkol kina Gideon, at Barak, at Samson, at Jeptah, at kay David, at kay Samuel, at sa mga propeta,
[11:33] na sa pamamagitan ng pananampalataya ay tumalo ng mga kaharian, nagsigawa ng katuwiran, nagkamit ng mga bagay na ipinangako; nagpatikom sa bibig ng mga leon,
[11:34] pumatay sa kapangyarihan ng apoy, nakatakas sa talim ng espada; napalakas sa kabila ng kahinaan; naging makapangyarihan sa digmaan, pinatakbo ang puwersa ng mga dayuhan,
[11:35] mga kababaihan na tumanggap ng muling pagkabuhay ng kanilang mga patay. Ang iba naman ay pinahirapan na di hinangad ang kalayaan para makamtan nila ang mas magandang pagkabuhay na muli.
[11:36] At ang iba ay nakaranas na tumanggap ng pang-iinsulto at panghahagupit, bukod pa rito ay pagkagapos at pagkabilanggo.
[11:37] Pinagbabato sila; nilagari ang katawan sa gitna, tinukso, namatay sila sa pamamaslang gamit ang patalim. Nagsikalat sila na nakasuot ng balat ng mga tupa at ng balat ng mga kambing. Nagdanas ng kahirapan, ng panggigipit, ng pang-aabuso;
[11:38] kung saan ang mundong ito ay hindi karapat-dapat. Nagsikalat sila sa mga liblib na lugar, at sa mga kabundukan, at sa mga lungga, at sa mga kuweba ng daigdig.
[11:39] At lahat sila na nagpakita ng magagandang patotoo sa pamamagitan ng pananampalataya ay di nakamit ang ipinangako:
[11:40] Ang Diyos ay naglaan ng mas magandang bagay para sa atin, na kung wala tayo ay hindi sila sana naging sakdal.
[12:1] Kaya naman, yamang tayo rin ay napapaligiran ng napakakapal na ulap ng mga saksi, alisin na natin ang bawat bigat, at ang kasalanan na madaling kumapit. Tumakbo tayo ng may pagtitiis sa paligsahan na inilagay sa harapan natin,
[12:2] na nakatuon kay Jesus na siyang promotor at taga-kumpleto ng pananampalataya; na dahil sa kagalakan na nasa harapan Niya ay tiniis ang krus, di pinansin ang kahihiyan, at naupo sa kanang pwesto sa trono ng Diyos.
[12:3] Dahil dyan ay pag-isipan niyo Siya na tiniis ang ganitong klasing oposisyon laban sa Kanya mula sa mga makasalanan, nang sa ganun ay hindi kayo manlumo sa mga kaluluwa niyo dala ng kalungkutan.
[12:4] Hindi pa kayo nanlaban hanggang sa dugo sa pakikibaka laban sa kasalanan.
[12:5] At nakalimutan niyo na ang panawagan na nagtuturo sa inyo tulad sa mga anak, "Anak Ko, huwag mong isawalang bahala ang disiplina ng Panginoon, ni malungkot kapag Kanyang sinasaway."
[12:6] Dahil ang minamahal ng Panginoon ay Kanyang dinidisiplina, at pinapalo Niya ang lahat ng kinikilala Niyang anak.
[12:7] Magtiis ka kapag ikaw ay dinidisiplina, dahil tinatrato ka ng Diyos tulad sa mga anak; dahil sino bang anak ang hindi dinidisiplina ng Ama?
[12:8] Pero kung hindi kayo nakaranas ng pagsaway, kung saan lahat ay naging kabahagi, samakatuwid, kayo ay mga anak sa labas, at hindi mga tunay na anak.
[12:9] Kaya naman, ang mga ama natin sa laman ay tumatayong tagasaway natin at iginagalang natin sila: hindi ba't lalo na tayong dapat na magpasakop sa Ama ng mga espiritu, at mabuhay?
[12:10] Dahil talagang sa maigsing panahon sila ay nandidisiplina sa atin ayon sa kung ano ang tama para sa kanila; pero Siya ay iyong para sa kabutihan, upang tayo ay maging kabahagi ng Kanyang kabanalan.
[12:11] At talagang hindi maituturing na isang kagalakan ang anumang pandidisiplina sa kasalukuyan, sa halip ito ay masakit: pero pagkatapos ay nagdudulot ito ng mapayapang bunga ng katuwiran sa mga sinanay sa pamamagitan nito.
[12:12] Dahil dito ay itaas niyo ang mga nakalaylay na kamay, at ang mga mahihinang tuhod;
[12:13] at gumawa kayo ng tuwid na daan para sa mga paa niyo, kundi ay baka ang pilay ay mawala sa landas; at sa kabilang banda, ay pagalingin ito.
[12:14] Sikapin niyong abutin ang magandang pakikipag relasyon sa lahat ng tao, at ang kabanalan, na kung wala nito ay walang makakakita sa Panginoon.
[12:15] Magbantay kayo ng maigi na walang sinuman ang magkulang sa kagandahang-loob ng Diyos, kundi ay baka tubuan ang sinuman ng mapait na ugat na magbibigay ng problema sa inyo, at sa pamamagitan nito ang marami ay marumihan;
[12:16] at baka ang sinuman ay maging imoral, o marumi ang budhi, tulad ni Esau na kapalit ng isang pagkain ay ibinenta ang kanyang posisyon bilang panganay na anak.
[12:17] Dahil alam niyo rin na pagkatapos nito, nang hangarin niyang magmana ng pagpapala, siya ay di tinanggap: hindi kasi siya nakatagpo ng lugar para sa pagbabago, kahit na hiniling pa niya ito ng may kasamang mga luha.
[12:18] Hindi kasi kayo pumunta sa isang bundok na nahahawakan, at nasusunog sa apoy, ni sa lagim at kadiliman, at sa bagyo,
[12:19] at sa may tunog ng trumpeta, at sa ingay ng mga pananalita kung saan sila na nakarinig ay nakiusap na ang salita ay huwag nang ibigay muli sa kanila.
[12:20] Hindi kasi nila makayanang dalhin ang inuutos, "At kung may isang hayop man ang dumikit sa bundok, ito ay dapat na batuhin, o sibatin."
[12:21] At sa ganitong paraan niya nasaksihan ang kakila-kilabot na pangyayari na sinabi ni Moises, "Ako ay sobrang natakot at nanginig:"
[12:22] sa halip, kayo ay dumating sa bundok ng Zion, at sa lungsod ng Diyos na buhay, sa makalangit na Jerusalem, at sa di mabilang na mga anghel,
[12:23] sa pangmalawakang pagtitipon, at sa konggregasyon ng mga panganay na anak na nakalista sa kalangitan, at sa Diyos na hukom ng lahat, at sa mga espiritu ng mga matutuwid na ginawang sakdal,
[12:24] at kay Jesus na tagapamagitan ng Bagong Kasunduan, at sa iwinisik na dugo na nagsasalita ng mas magagandang bagay kaysa iyong kay Abel.
[12:25] Mag-ingat kayo na hindi niyo tanggihan ang nagsasalita, dahil kung hindi sila nakaligtas sa pagtanggi sa Kanya na nag-utos sa ibabaw ng lupa, lalong higit na di tayo makakaligtas kung tinatalikuran natin Siya na nagsalita mula sa kalangitan:
[12:26] na ang tinig noon ay nagpayanig sa daigdig, pero ngayon ay nangako Siya na nagsasabing, "Minsan Ko pang yayanigin di lamang ang daigdig kundi ang langit rin."
[12:27] At itong salitang, "Minsan pa..." ay nangangahulugan ng pagbabago sa mga bagay na nayayanig, tulad sa mga bagay na ginawa, para matira ang mga bagay na hindi nayayanig.
[12:28] Yamang tumatanggap tayo ng kaharian na hindi nayayanig, magkaroon tayo ng kagandahang-loob, kung saan ay katanggap-tanggap tayong nakapaglilingkod sa Diyos ng may paggalang at takot:
[12:29] ang Diyos rin kasi natin ay isang apoy na lumalamon.
[13:1] Dapat na ipagpatuloy ang pag-ibig sa kapatiran.
[13:2] Huwag niyong kaliligtaan ang pagmamahal sa mga dayo, kung saan dahil dito ang ilan ay nakapagpaunlak ng mga anghel ng di nila nalalaman.
[13:3] Alalahanin niyo ang mga bilanggo na parang kasama kayo sa kanilang nakapiit; silang nakakaranas ng hirap, na katulad sa sarili niyo, na bahagi rin ng katawan.
[13:4] Ang pag-aasawa ay isang marangal na bagay para sa lahat, at ang pakikipagtalik ng mag-asawa ay huwag dudungisan: pero ang mga taong nakikipagtalik sa di asawa, at ang mga nangangalunya ay hahatulan ng Diyos.
[13:5] Huwag kayong mamuhay sa kasakiman, makuntento sa anumang mayroon kayo: dahil sinabi Niya, "Hinding hindi Ko kayo iiwanan, at hinding hindi Ko kayo pababayaan."
[13:6] Kaya naman matapang nating sinasabi, "Ang Panginoon ang aking kaagapay, at hindi ako matatakot: ano ang magagawa sa akin ng tao?"
[13:7] Alalahanin niyo ang mga namumuno sa inyo, na nagsabi sa inyo ng salita ng Diyos: sila ang tutularan niyo sa pananampalataya habang nakatuon sa bunga ng pamumuhay nila.
[13:8] Si Jesu Kristo ay parehas kahapon, at ngayon, at magpakailanman.
[13:9] Huwag kayong patatangay sa iba't ibang mga katuruan. Mabuti kasing maitatag ang puso gamit ang kagandahang-loob; hindi ng mga pagkain, dahil ang mga ito ay hindi kapaki-pakinabang sa mga tagasunod nila.
[13:10] Mayroon tayong altar kung saan walang karapatang kumain ang mga naglilingkod sa tolda.
[13:11] Ang mga katawan kasi ng mga hayop na iyon, kung saan ang dugo ay dinadala sa loob ng kabanal-banalan sa pamamagitan ng pangulong pari para sa kasalanan, ay sinusunog sa labas ng kampo.
[13:12] Kaya naman, si Jesus rin, para magawa Niyang pabanalin ang mga tao gamit ang sarili Niyang dugo ay nagdanas ng hirap sa labas ng pintuan ng bayan.
[13:13] Kaya naman, tayo ay pumunta sa Kanya sa labas ng kampo, habang binibitbit ang kahihiyan Niya.
[13:14] Wala kasi tayong permanenteng lungsod dito, sa halip ay hinahanap natin ang isa na darating sa hinaharap.
[13:15] Kaya't sa pamamagitan Niya ay walang tigil tayong nakakapaghandog sa Diyos ng alay ng pagpupuri, ibig sabihin ay ang bunga ng mga labi na hayagang sumasang-ayon sa pangalan Niya.
[13:16] Huwag niyo ring kaliligtaan ang paggawa ng kabutihan, at ang pagtutulungan sa isa't isa: dahil ang mga ito ang mga alay na kalugud-lugod sa Diyos.
[13:17] Sundin niyo ang mga namumuno sa inyo, at magpasakop kayo: sila kasi ang nag-iingat sa inyong mga kaluluwa: tulad sa mga magbibigay ng paliwanag, para naman magawa nila ito ng may kagalakan, at hindi ng may pag-atungal: hindi kasi ito makakabuti para sa inyo.
[13:18] Ipanalangin niyo kami: dahil kumbinsido kami na mayroon kaming mabuting konsensya, naghahangad na mamuhay ng marangal sa lahat ng bagay.
[13:19] Pero higit sa lahat ay nakikiusap ako na gawin niyo ang bagay na ito, na ako nawa ay maibalik agad sa inyo.
[13:20] Ngayon, ang Diyos ng kapayapaan na nagpabangon sa ating Panginoong Jesus mula sa mga patay, ang dakilang pastor ng mga tupa, sa pamamagitan ng dugo ng walang hanggang kasunduan,
[13:21] nawa ay gawin kayong ganap sa pamamagitan ng bawat mabuting gawa na humahantong sa pagtupad sa kalooban Niya, na kumikilos sa kaibuturan niyo sa bagay na kalugod-lugod sa harapan Niya sa pamamagitan ni Jesu Kristo; sa Kanya ang kaluwalhatian magpakailanman. Amen.
[13:22] At nakikiusap ako sa inyo, mga kapatid, manatili kayong nakatayo sa salita ng pagpapalakasan: dahil rin nagsulat ako sa inyo sa pamamagitan ng kaunting mga salita.
[13:23] Dapat niyong malaman na ang kapatid na Timoteo ay nakalaya na. Kung makarating siya agad ay kasama ko siyang makikipagkita sa inyo.
[13:24] Batiin niyo silang lahat na namumuno sa inyo, at lahat ng mga banal. Binabati kayo ng mga taga Italy.
[13:25] Sumainyong lahat ang kagandahang-loob. Amen. Sa Mga Hebreo. Isinulat mula sa Italy sa pamamagitan ni Timoteo.
[1:1] Tyago, alipin ng Diyos, at ng Panginoong Jesu Kristo, sa 12 tribo na nagkalat sa daigdig, pagbati sa inyo!
[1:2] Ituring niyo ng may buong kagalakan mga kapatid ko, kapag nakakaranas kayo ng iba't ibang pagsubok;
[1:3] yamang alam niyo na ang pagsubok ng inyong pananampalataya ay nagpapalago sa katiyagaan.
[1:4] Pero hayaan ang katiyagaan na matapos ang trabaho nito, para kayo ay maging ganap at kumpleto, na walang kakulangan sa anuman.
[1:5] Pero kung sinuman sa inyo ay magkulang ng karunungan, humingi siya sa Diyos na malayang magbigay sa lahat at hindi nanunumbat, at ito ay ibibigay sa kanya.
[1:6] Pero dapat siyang humingi ng may pananampalataya na walang pag-aalinlangan. Dahil ang nag-aalinlangan ay katulad ng alon sa dagat na tinatangay at hinihipan ng hangin.
[1:7] Dahil huwag akalain ng taong iyon na tatanggap siya ng anuman mula sa Panginoon.
[1:8] Ang taong may dalawang kaisipan ay salawahan sa lahat ng mga pamamaraan niya.
[1:9] Pero magdiwang ang abang kapatid sa mataas na katayuan niya:
[1:10] pero ang mayaman, sa kanyang abang katayuan, dahil siya ay lilipas katulad sa bulaklak ng damo.
[1:11] Sumikat na kasi ang araw kasama ang nakakasunog na init, at pinatuyo nito ang damo at ang bulaklak nito ay nalaglag na, at ang ganda ng itsura niyo ay nasira na: ganito rin ang mayaman na dahan-dahang maglalaho sa kanyang paglalakbay.
[1:12] Mapalad ang taong nagtitiis sa pagsubok dahil matapos na pumasa ay tatanggap siya ng korona ng buhay na ipinangako ng Panginoon sa mga nagmamahal sa Kanya.
[1:13] Walang sinuman ang dapat magsabi, kapag siya ay natutukso na, "Tinutukso ako ng Diyos:" dahil ang Diyos ay hindi matutukso ng kasamaan. Hindi Niya rin tinutukso ang sinuman.
[1:14] Pero bawat isa ay natutukso kapag nagpapahila sa kanyang sariling masamang hilig, at nahuhulog sa patibong.
[1:15] Kapag nabuntis ang masamang hangarin, ito ay nagsisilang sa kasalanan: at kapag nagawa na ang kasalanan, ito ay nagbubunga ng kamatayan.
[1:16] Huwag kayong magpalinlang mga minamahal kong kapatid.
[1:17] Bawat mabuting kaloob at bawat ganap na kaloob ay mula sa itaas, na bumababa mula sa Ama ng kaliwanagan, kung saan ay walang pabago-bago o paggalaw ng anino.
[1:18] Ayon sa Kanyang sariling kalooban ay isinilang Niya tayo sa pamamagitan ng salita ng katotohanan, para tayo ay maging katulad sa unang mga bunga ng Kanyang mga nilikha.
[1:19] Kaya naman, mga minamahal kong kapatid, bawat isang tao ay dapat na maging mabilis sa pakikinig, malumanay sa pagsasalita, mabagal magalit;
[1:20] dahil ang galit ng tao ay di kumikilos tungo sa katuwiran ng Diyos.
[1:21] Kaya nga alisin niyo na ang lahat ng karumihan at umaapaw na kasamaan, at sa pamamagitan ng kapakumbabaan ay tanggapin niyo ang salitang nakatanim, na may kakayanang iligtas ang mga kaluluwa niyo.
[1:22] Pero maging mga tagasunod kayo ng Salita, at di lamang mga tagapakinig, kundi ay niloloko niyo ang inyong mga sarili.
[1:23] Dahil kung sinuman ay tagapakinig at hindi tagasunod ng Salita, katulad niya ang isang lalake na tinitignan ang porma ng mukha niya sa salamin.
[1:24] Dahil matapos tignan ang sarili niya, lumalakad na siya, at agad-agad niyang nakakalimutan kung ano ang itsura niya.
[1:25] Pero ang nakatuon sa kumpletong Batas, iyong may kalayaan, at nagpapatuloy dito, siya na isang tagapakinig na hindi nakakalimot, kundi ay isang manggagawa sa gawain, ang taong ito ay pagpapalain sa kanyang ginagawa.
[1:26] Kung sinuman ay itinuturing na isang relihiyoso sa inyo, na di nagpipigil sa dila niya, kundi ay niloloko ang kanyang puso, ang relihiyon ng taong ito ay walang silbi.
[1:27] Ang puro at malinis na relihiyon sa harap ng Diyos at Ama ay ito: na bisitahin ang mga ulila, at mga balo sa gitna ng kanilang mga kahirapan, at panatilihing walang kapintasan ang sarili mula sa mundo.
[2:1] Mga kapatid ko, huwag kayong magkaroon ng mga pinapaborang tao sa pananampalataya ng ating Panginoong Jesu Kristo, ang Panginoong ng kaluwalhatian.
[2:2] Dahil kung may dumating sa loob ng pagtitipon niyo na isang lalaking may ginintuang singsing, magarang pananamit, at may dumating rin na isang maralita na may maruming kasuotan;
[2:3] at pinahalagahan niyo ang nakasuot ng magarang damit, at sinabi sa kanya, "Maupo po kayo dito sa magandang pwesto," at sinabi niyo sa maralita, "Ikaw, tumayo ka doon," o, "Umupo ka dito sa ilalim ng paanan ko:"
[2:4] hindi ba't hinusgahan niyo na ang inyong mga sarili, at naging mga hukom ng masasamang kaisipan?
[2:5] Makinig kayo mga kapatid kong minamahal, hindi ba pinili ng Diyos ang mga mahihirap sa mundong ito, na mayaman sa pananampalataya, at mga tagapagmana ng Kaharian na ipinangako Niya sa mga nagmamahal sa Kanya?
[2:6] Pero wala kayong respeto sa maralita. Hindi ba ang mga mayayaman ang nagpapahirap sa inyo, at sila ang kumakaladkad sa inyo papunta sa mga hukuman?
[2:7] Hindi ba nila nilalapastangan ang magandang pangalan kung saan kayo tinatawag?
[2:8] Kung talagang tinutupad niyo ang Batas na maharlika ayon sa Biblia, "Mamahalin mo ang kapwa mo gaya ng iyong sarili," maganda ang ginagawa niyo:
[2:9] pero kung may pinapaboran kayong mga tao, kayo ay gumagawa ng kasalanan. Kayo ay hinahatulan ng Batas bilang mga kriminal.
[2:10] Dahil sinuman na tutupad sa kabuuan ng Batas, pero lumabag sa isa, siya ay nagkasala sa lahat.
[2:11] Dahil Siya na nagsabing, "Huwag kang makikipagtalik sa di mo asawa," ay nagsabi rin, "Huwag kang papatay ng tao." Ngayon, kung di ka makikipagtalik sa di mo asawa, pero mamamatay tao ka naman, ikaw ay naging kriminal ng Batas.
[2:12] Sa ganitong paraan kayo magsalita, at sa ganitong paraan kayo kumilos, tulad sa mga hahatulan sa pamamagitan ng Batas ng Kalayaan.
[2:13] Dahil tatanggap siya ng walang awang paghatol, siya na di nagpapakita ng awa; pero ang nagpapakita ng awa ay nagdiriwang ng tagumpay sa harap ng kahatulan.
[2:14] Ano ang pakinabang, mga kapatid ko, kung sabihin ninuman na siya ay may pananampalataya, pero hindi siya nagtataglay ng mga gawa? Hindi magagawa ng pananampalatayang ito na iligtas siya.
[2:15] Ngayon, kung hubad ang isang lalake o babaing kapatid, at nagkukulang sila sa pang-araw araw na pagkain,
[2:16] at sinuman sa inyo ay magsabi sa kanilang, "Lumakad kayo ng may kapayapaan, mainitan nawa kayo, at mabusog;" pero hindi niyo ibinigay sa kanila ang mga bagay na kinakailangan ng katawan; ano ang silbi nito?
[2:17] Ganun din naman ang pananampalataya kung wala itong kasamang mga gawa, ito ay patay.
[2:18] Pero sasabihin ng isa, "Ikaw ay may pananampalataya, at ako ay may mga gawa:" ipakita mo sa akin ang pananampalataya mo na di tugma sa mga ginagawa mo, at ipapakita ko sa iyo ang pananampalataya ko batay sa mga ginagawa ko.
[2:19] Ikaw ay naniniwala na may iisang Diyos; mabuti ang ginagawa mo: ang mga demonyo rin ay naniniwala at nanginginig pa.
[2:20] Pero gusto mo bang malaman, O hangal na tao, na ang pananampalatayang walang mga gawa ay patay?
[2:21] Hindi ba batay sa mga gawa ay naging matuwid ang ama nating si Abraham, nang ihandog niya ang anak niyang si Isaac sa ibabaw ng altar?
[2:22] Nakikita mo na ang pananampalataya ay kumilos sa kanyang mga gawa, at ang pananampalataya ay naging kumpleto dahil sa mga gawa.
[2:23] Ngayon ay natupad ang kasulatan na nagsasabi, "At nanampalataya si Abraham sa Diyos, at iyon ay itinuos sa kanya na nagresulta sa katuwiran, at siya ay tinawag na kaibigan ng Diyos.
[2:24] Nakikita niyo ngayon, na nagiging matuwid ang isang tao dahil sa mga gawa, at hindi dahil sa pananampalataya lang.
[2:25] Hindi ba't sa ganito ring paraan si Rahab, na isang puta, ay naging matuwid dahil sa mga gawa matapos na tanggapin niya ang mga mensahero, at paalisin niya ang mga ito gamit ang ibang ruta?
[2:26] Kung paano kasi ang katawan na walang espiritu ay patay, sa ganitong paraan rin ang pananampalataya na walang mga gawa ay patay.
[3:1] Mga kapatid ko, huwag maging mga guro ang marami sa inyo, yamang alam niyo na tatanggap tayo ng mas matinding paghatol.
[3:2] Dahil natitisod natin ang lahat sa maraming bagay. Kung sinuman ay hindi nakakatisod sa salita, siya ay isa nang ganap na tao, na may kakayanang magpigil pati sa buong katawan.
[3:3] Tignan niyo, naglalagay tayo ng mga busal sa loob ng mga bibig ng mga kabayo para sumunod sila sa atin; at para ating maniobrahin ang buong katawan nila.
[3:4] Tignan niyo rin ang mga barko, na bagamat naglalakihan, at pinaaandar ng malalakas na hangin ay minamaniobra ng napakaliit na timon, saan man gustong papuntahing direksyon.
[3:5] Ganito rin ang dila na isang maliit na miyembro ng katawan, at matindi kung magyabang. Pansinin niyo ang maliit na apoy kung gaano kalaking gubat ang kaya nitong paliyabin!
[3:6] At ang dila ay isang apoy, isang mundo ng kasamaan: sa ganitong paraan ang dila ay inilagay sa loob ng mga parte ng ating katawan, na nagagawa nitong parumihin ang buong katawan, at napagliliyab nito ang gulong ng kapalaran; at pinaliliyab ito ng impiyerno.
[3:7] Dahil bawat isang uri ng hayop, kasama ang mga ibon at mga reptilya, at mga lamang dagat ay nagagawang paamuhin, at likas na napapaamo ng tao.
[3:8] Pero wala pang tao ang nakapagpaamo sa dila; na isang di mapipigil na kasamaan, na puno ng nakamamatay na lason.
[3:9] Sa pamamagitan nito ay pinupuri natin ang Diyos, at Ama, at sa pamamagitan nito ay sinusumpa natin ang mga tao, na ginawa ayon sa larawan ng Diyos.
[3:10] Mula sa parehong bibig ay lumalabas ang pagpupuri at ang pagmumura. Hindi sa ganitong paraan dapat mangyari ang mga bagay na ito, mga kapatid ko.
[3:11] Ang bukal ba ay naglalabas mula sa iisang pitak ng matamis at ng mapait na tubig?
[3:12] Hindi magagawa, mga kapatid ko, ng isang igos na gumawa ng mga olibo, o ang ubas, ng mga igos. Ganun din, walang bukal na naglalabas ng parehong maalat at matamis na tubig.
[3:13] Sino ba ang marunong at may pang-unawa sa inyo? Dapat niyang ipakita batay sa mabuting pamumuhay ang kanyang mga gawa ng may maamong karunungan.
[3:14] Pero kung mayroon kayong mapait na inggitan, at awayan sa loob ng inyong mga puso, huwag kayong mayabang, at magsinungaling laban sa katotohanan.
[3:15] Hindi ito ang karunungan na bumababa mula sa itaas kundi ito ay makalupa, mahalay, at mala demonyo.
[3:16] Dahil kung saan mayroong inggitan at awayan; nandoon ang kaguluhan, at lahat ng masamang bagay.
[3:17] Pero ang karunungan na mula sa itaas, una, ay talagang malinis, pagkatapos ay mapayapa, maamo, masunurin, puno ng awa, at mabubuting bunga, walang kinikilingan, at walang pagkukunwari.
[3:18] Pero ang bunga ng katuwiran ay sa kapayapaan itinatanim ng mga gumagawa ng kapayapaan.
[4:1] Saan ba nanggagaling ang mga giyera at mga labanan sa kalagitnaan niyo? Hindi ba ito ay galing sa mga hilig niyo na nakikipaglaban sa loob ng mga miyembro ng katawan niyo?
[4:2] Naghahangad kayo pero hindi kayo nagkakaroon: pumapatay kayo, at naiinggit, at hindi niyo nagagawang magkamit: nakikipaglaban kayo at nakikipagdigma nang hindi niyo nakukuha, pero dahil sa hindi kayo humihiling.
[4:3] Humihingi kayo at hindi tumatanggap dahil masama ang dahilan ng paghingi niyo, para lang gamitin niyo sa mga layaw niyo.
[4:4] Mga mangangalunyang lalake at babae, hindi niyo ba alam na ang pakikipagkaibigan sa mundo ay pakikipag-away sa Diyos? Kaya't sinumang gustong maging kaibigan ng mundo ay maituturing na kaaway ng Diyos.
[4:5] O iniisip niyo ba na walang kabuluhan ang sinasabi ng Kasulatan? Ang Espiritu na nananahan sa atin ay umiibig ng may pagseselos?
[4:6] Pero nagbibigay Siya ng mas maraming kagandahang-loob. Kaya naman sinabi Niya, "Ang Diyos ay nilalabanan ang mga mayayabang, pero binibigyan Niya ng kagandahang-loob ang mga aba."
[4:7] Kaya't magpasakop kayo sa Diyos. Labanan niyo ang Diyablo, at tatakbo siya palayo sa inyo.
[4:8] Magsilapit kayo sa Diyos, at Siya ay lalapit sa inyo. Maglinis kayo ng mga kamay, mga makasalanan; at hugasan niyo ang inyong mga puso, kayong mga nagdadalawang isip.
[4:9] Magpakasakit kayo at manangis, at humagulgol: ang inyong tawanan ay palitan ng iyakan, at ang kagalakan ng kalungkutan.
[4:10] Magpakumbaba kayo sa harapan ng Panginoon, at itataas Niya kayo.
[4:11] Huwag kayong magsalita laban sa isa't isa, mga kapatid. Ang nagsasalita laban sa kapatid, at humahatol sa kanyang kapatid ay nagsasalita laban sa Batas, at hinahatulan ang Batas. Pero kung hinahatulan mo ang Batas, hindi ka tagasunod ng Batas kundi taga litis.
[4:12] Iisa ang nagbigay ng Batas na may kapangyarihang magligtas at pumatay: ikaw, sino ka ba para hatulan ang iba?
[4:13] Lumakad ka na ngayon, ikaw na nagsasabi, "Ngayong araw at bukas ay pupunta tayo sa gitna ng ganitong lungsod, at mananatili roon ng isang taon, at mangangalakal, at magkakaroon ng kita:"
[4:14] kayong hindi nakakaalam kung ano ang mangyayari bukas. Dahil ano ba ang buhay mo? Ito kasi ay isang singaw na nakikita sa maigsing panahon, at pagkatapos ay naglalaho na.
[4:15] Ganito dapat ang sabihin niyo, "Kung kalooban ng Panginoon, at buhay pa tayo, gawin natin ito o iyon."
[4:16] Pero ngayon ay nagmamalaki kayo sa pamamagitan ng inyong mga mayayabang na pananalita: lahat ng ganitong klaseng pagyayabang ay masama.
[4:17] Kaya ang may kaalaman na gumawa ng mabuti, at hindi ito ginagawa, kasalanan iyon sa kanya.
[5:1] Lakad na, mga mayayaman, umiyak, at humagulgol kayo dahil sa mga kalamidad na darating sa inyo.
[5:2] Ang mga kayamanan niyo ay bulok na, at ang mga damit niyo ay kinain na ng mga tanga.
[5:3] Ang ginto at pilak niyo ay kinalawang na, at ang kalawang nila ay magiging saksi laban sa inyo, at kakainin nito ang mga laman niyo tulad sa apoy. Nag-ipon na kayo ng kayamanan para sa huling mga araw.
[5:4] Tignan niyo, ang sahod na ipinagkait niyo sa mga manggagawa na nanggapas sa inyong mga bukid ay umiiyak: at ang mga iyak ng mga gumapas ay nakarating sa pandinig ng Panginoon ng mga Hukbo.
[5:5] Napakasarap ng buhay niyo sa ibabaw ng daigdig, at nagpakasasa kayo para busugin ang mga puso niyo tulad sa araw ng katayan.
[5:6] Hinatulan niyo at pinatay ang matuwid na hindi lumalaban sa inyo.
[5:7] Kaya't magtiis kayo, mga kapatid, hanggang sa pagdating ng Panginoon. Tignan niyo, ang magtatanim ay naghihintay sa mamahaling bunga ng lupain, at nagtitiyaga para dito hanggang sa tanggapin nito ang maaga at huling ulan.
[5:8] Maging matiyaga rin kayo: patatagin niyo ang inyong mga puso dahil nalalapit na ang pagdating ng Panginoon.
[5:9] Huwag niyong kainggitan ang isa't isa, mga kapatid, para hindi kayo mahatulan: pansinin niyo, ang hukom ay nakatayo sa harap ng pinto.
[5:10] Mga kapatid ko, gawin niyong halimbawa sa pagdanas ng hirap, at sa pagtitiyaga ang mga propeta na nagsalita sa pangalan ng Panginoon.
[5:11] Pansinin niyo, tinatawag nating pinagpala ang mga nagtitiis. Narinig niyo ang katatagan ni Job, at nakita niyo ang kinahantungan ng Panginoon; na ang Panginoon ay puno ng kabaitan at kaawaan.
[5:12] Pero higit sa lahat, mga kapatid ko, huwag kayong manumpa, ni sa langit, o sa lupa, ni ano pa mang panunumpa: pero gawin niyong Oo ang inyong "Oo", at ang Hindi, "Hindi;" para hindi kayo mahulog sa kahatulan.
[5:13] Mayroon ba sa inyong naghihirap? Dapat siyang manalangin. Mayroon bang masaya? Dapat siyang magpuri.
[5:14] Mayroon bang may sakit sa inyo? Dapat niyang tawagin ang mga punong-lingkod ng konggregasyon, at hayaan silang maipanalangin siya, habang pinapahiran siya ng langis sa pangalan ng Panginoon.
[5:15] At ang panalangin ng pananampalataya ang magliligtas sa may sakit, at ibabangon siya ng Panginoon; at kung nakagawa siya ng mga kasalanan, siya ay patatawarin sa mga ito.
[5:16] Aminin niyo ang mga pagkakamali niyo sa isa't isa, at ipanalangin niyo ang isa't isa, para kayo ay gumaling. Malaki ang nagagawa ng makapangyarihang pananalangin ng matuwid.
[5:17] Si Elias ay isang tao na may pakiramdam gaya natin, at nanalangin siya ng panalangin na hindi umulan: at hindi umulan sa ibabaw ng daigdig sa loob ng tatlong taon at anim na buwan.
[5:18] At muli siyang nanalangin, at ang langit ay nagbigay ng ulan, at ang kalupaan ay nagpasibol ng bunga nito.
[5:19] Mga kapatid, kung sinuman sa inyo ang nalihis mula sa katotohanan, at may isang magbalik sa kanya,
[5:20] dapat nitong malaman na ang nagpapanumbalik sa isang makasalanan mula sa pagkakamali ng pamamaraan niya ay magliligtas sa isang kaluluwa mula sa Kamatayan, at tatabunan nito ang napakaraming mga kasalanan.
[1:1] Pedro, mensahero ni Jesu Kristo, sa mga piling biyahero na nagsikalat sa Pontus, Galatia, Cappadocia, Asia, at Bithynia,
[1:2] alinsunod sa naunang kaalaman ng Diyos Ama, sa paglilinis ng Espiritu para sa pagsunod, at pagwisik ng dugo ni Jesu Kristo: managana nawa ang kagandahang loob at kapayapaan sa inyo.
[1:3] Purihin ang Diyos at Ama ng ating Panginoong Jesu Kristo na nagsilang sa atin ayon sa Kanyang dakilang awa tungo sa buhay na pag-asa sa pamamagitan ng pagbangon ni Jesu Kristo mula sa mga patay,
[1:4] tungo sa pamana na di nasisira, at di narurumihan, at di kumukupas, na inihanda sa kalangitan para sa atin,
[1:5] na inaalagaan sa kapangyarihan ng Diyos sa pamamagitan ng pananampalataya tungo sa kaligtasan na nakahandang ipahayag sa huling panahon.
[1:6] Kung saan kayo ay nagdiriwang, subalit ngayon sa maigsing panahon, kung ito ay kinakailangan, ay nalagay sa kalungkutan sa pamamagitan ng iba't ibang pagsubok:
[1:7] nang sa ganoon, ang pagsubok ng inyong pananampalataya, na mas mahalaga pa kaysa sa ginto na nasisira, kahit pa ito ay masuri gamit ang apoy, ay makilala para sa kapurihan, at karangalan, at kaluwalhatian sa panahon ng pagpapakita ni Jesu Kristo:
[1:8] na kahit hindi niyo pa nakita ay inyong minahal; kung saan ngayon ay hindi niyo nakikita pero inyong pinaniniwalaan. Kayo ay nagdiriwang ng may kaluwalhatian at di masambit na kagalakan:
[1:9] habang tinatanggap ang resulta ng inyong pananampalataya, ang kaligtasan ng mga kaluluwa niyo.
[1:10] Patungkol sa kaligtasang ito ang mga propeta ay nag-imbestiga at nagsuri, na siyang nagpahayag sa inyo ng kalooban ng Diyos patungkol sa kagandahang-loob na darating:
[1:11] sinuri nila kung ano ang, o anung katangian ng panahon ang tinutukoy ng Espiritu ni Kristo na nasa kanila, nang ipatotoo Niya bago pa maganap ang patungkol sa mga paghihirap ni Kristo, at itong mga sumunod na kaluwalhatian.
[1:12] Kung saan ito ay ipinahayag hindi para sa kanila, kundi para sa atin sila ay naglilingkod sa mga bagay na ngayon ay inaanunsyo sa inyo sa pamamagitan ng mga nag-anunsyo ng Masayang Balita sa inyo, sa pamamagitan ng Banal na Espiritu na ipinadala mula sa langit, kung saan ang mga anghel ay naghahangad na makita.
[1:13] Dahil dito ay damitan niyo ang baywang ng kaisipan niyo, maging mapagpigil sa sarili, at umasa kayo hanggang sa katapusan, alang-alang sa kagandahang-loob na ibibigay sa inyo, sa panahon ng pagpapakita ni Jesu Kristo;
[1:14] bilang mga masunuring anak, na hindi hinuhubog ang sarili ayon sa dating mga hilig nung kayo ay wala pang alam:
[1:15] kundi, kung paano ang tumawag sa inyo ay banal, maging mga banal rin kayo sa lahat ng inyong pakikitungo sa tao;
[1:16] dahil nakasulat, "Maging mga banal kayo dahil Ako ay banal."
[1:17] At kung tumatawag kayo sa Ama, na humahatol alinsunod sa gawa ng bawat isa, na walang taong pinapaboran, ipamuhay niyo ang panahon ng paglalakbay niyo ng may takot:
[1:18] yamang nalalaman niyo na hindi kayo tinubos gamit ang mga nasisirang mga bagay, ng pilak o ng ginto, mula sa inyong walang kabuluhang uri ng pamumuhay, na minana niyo mula sa mga magulang;
[1:19] kundi sa pamamagitan ng dugo ni Kristo, tulad sa isang korderong walang kapintasan, at walang dungis:
[1:20] na talagang itinalaga noon pa man, bago pa itatag ang sanlibutan, pero ipinakita na sa huling panahon alang-alang sa inyo,
[1:21] na sa pamamagitan Niya kayo ay nananalig sa Diyos na nagpabangon sa Kanya mula sa mga patay, at nagbigay sa Kanya ng kaluwalhatian; nang sa ganun ang pananalig at pag-asa niyo ay mapa sa Diyos.
[1:22] Yamang nalinis niyo na ang mga kaluluwa niyo dahil sa pagsunod sa katotohanan sa pamamagitan ng Espiritu na nagresulta ng totoong pag-ibig sa kapatiran, magmahalan kayo ng walang patid sa isa't isa mula sa malinis na puso:
[1:23] na isinilang na muli, hindi mula sa binhing nasisira, kundi ng hindi nasisira, sa pamamagitan ng Salita ng Diyos, na buhay at nananatili magpakailanman.
[1:24] Dahil lahat ng katawang lupa ay tulad sa damo, at lahat ng kaluwalhatian ng tao ay tulad sa bulaklak ng damo. Ang damo ay natutuyo, at ang bulaklak nito ay nalalaglag:
[1:25] pero ang Salita ng Panginoon ay nananatili magpakailanman. At ito ay ang Salita na ipinangaral sa inyo.
[2:1] Kaya naman, dapat ay inaalis na ang lahat ng masasamang hangarin, at lahat ng panloloko, at mga pagpapanggap, at mga inggitan, at lahat ng masasamang salitaan.
[2:2] Tulad sa mga bagong panganak na bata, hangarin niyo ang walang halong gatas ng Salita, para kayo ay lumago sa pamamagitan nito:
[2:3] kung talaga nga na natikman niyo na mabuti ang Panginoon.
[2:4] Kayo ay lumalapit sa Kanya na isang buhay na bato na napakahalaga, na talagang tinanggihan ng mga tao, pero pinili ng Diyos.
[2:5] Kayo rin ay tulad sa mga batong buhay na itinatayo bilang isang espirituwal na bahay, isang banal na kaparian, para maghandog ng mga espirituwal na mga alay na katanggap-tanggap sa Diyos sa pamamagitan ni Jesu Kristo.
[2:6] Kaya rin naman nakasaad sa loob ng Biblia: "Tignan mo, naglalagay Ako sa Sion ng isang batong pansulok, pinili, mahalaga: at ang nananalig sa Kanya ay hinding-hindi mapapahiya."
[2:7] Ngayon, ang pagpapahalaga ay para sa inyo na nananalig, pero para sa mga suwail, "Ang batong tinanggihan ng mga nagtatayo ng gusali, ito ang naging pangunahing pansulok na bato,
[2:8] at isang maliit na batong nakakatisod, at isang malaking batong nakakabuwal sa mga natitisod sa Salita, sa pagiging suwail: kung saan rin sila ay inilagay.
[2:9] Pero kayo ay isang piling generasyon, isang maharlikang kaparian, isang banal na bansa, isang bayang ekslusibo para ipangalat niyo ang mga kabutihang loob Niya na tumawag sa inyo mula sa kadiliman tungo sa Kanyang kamangha-manghang liwanag:
[2:10] na minsan ay hindi naituring na bayan, pero ngayon ay bayan na ng Diyos: na hindi noon tumanggap ng awa, pero ngayon ay tumanggap na ng awa.
[2:11] Mga minamahal, nakikiusap ako sa inyo bilang mga dayuhan at mga manlalakbay, na lumayo kayo mula sa mga makalamang hangarin na nakikipagdigma laban sa kaluluwa;
[2:12] habang taglay niyo ang mabuting pakikitungo sa kapwa sa gitna ng mga bansa: para kapag nagsalita sila ng laban sa inyo at itulad kayo sa mga kriminal, batay sa mabubuting gawa na kanilang nakita ay parangalan nila ang Diyos sa Araw ng Pagbisita.
[2:13] Kaya't magpasakop kayo sa lahat ng awtoridad ng tao alang-alang sa Panginoon; kahit pa ito ay sa Pangulo, bilang pinakamataas sa lahat,
[2:14] o sa mga kapitan, bilang mga pinadala Niya para sa kaparusahan talaga ng mga gumagawa ng masama, at para sa kapurihan ng mga gumagawa ng mabuti.
[2:15] Dahil ito ang kalooban ng Diyos, para sa paggawa ng kabutihan ay mapatahimikin niyo ang mga kamangmangan ng mga taong hangal:
[2:16] bilang malaya, at hindi ginagamit ang kalayaan bilang pantakip sa masamang hangarin, kundi bilang mga alipin ng Diyos.
[2:17] Igalang niyo ang lahat. Mahalin niyo ang kapatiran. Matakot kayo sa Diyos. Igalang niyo ang Pangulo.
[2:18] Mga empleyado, magpasakop kayo ng may buong takot sa mga amo niyo, hindi lamang sa mga mabubuti at mababait, kundi rin sa mga masasama ang ugali.
[2:19] Dahil ito ang kagandahang-loob, kung ang sinuman ay nagtitiis ng kahirapan alang-alang sa konsensya sa harap ng Diyos, kahit pa naghihirap ng di tama.
[2:20] Ano naman ang kahanga-hanga kung kayo ay hinahambalos dahil sa inyong pagkakamali, kahit pa kayo ay nagtitiis? Pero kung sa paggawa ng kabutihan, kayo ay nagdaranas ng kahirapan, at ito ay titiisin niyo, iyan ang tatanggap ng gantipala sa Diyos.
[2:21] Dahil tinawag kayo para dito: si Kristo rin kasi ay naghirap para sa atin. Nag-iwan siya sa atin ng halimbawa para kayo ay sumunod sa mga yapak Niya:
[2:22] na hindi gumawa ng kasalanan, ni nakitaan ng kalokohan gamit ang Kanyang bibig:
[2:23] nang Siya ay murahin, hindi siya nagmura pabalik; nang Siya ay nahirapan, hindi siya nagbanta; pero ipinagkatiwala ang sarili sa matuwid na humatol:
[2:24] na mag-isang nagbuhat sa ating mga kasalanan gamit ang Kanyang katawan sa itaas ng puno, para matapos na mamatay sa mga kasalanan, tayo ay mabuhay sa katuwiran: at dahil sa Kanyang mga sugat ay gumaling kayo.
[2:25] Dahil kayo ay tulad sa mga tupang ligaw, pero ngayon ay nakabalik na sa piling ng Pastor at Tagapag-alaga ng inyong mga kaluluwa.
[3:1] Ganun din naman, ang mga asawang babae ay magpasakop sa mga sarili nilang asawang lalake; para kahit pa may hindi sumusunod sa Salita, sila ay maligtas na di gumagamit ng salita sa pamamagitan ng pamumuhay ng mga asawang babae;
[3:2] habang pinagmamasdan ang inyong malinis na pamumuhay na may halong takot;
[3:3] na ang kagandahan ay hindi dapat nababatay sa panlabas na kaayusan ng buhok, at pagsusuot ng ginto, o paglalagay ng damit;
[3:4] kundi ang nakatago sa puso ng tao, yung nasa loob na hindi nasisira, yung maamo at tahimik na espiritu na sa harap ng Diyos ay napakahalaga.
[3:5] Dahil sa ganitong paraan rin noon ang mga banal na kababaihan na nagtitiwala sa Diyos ay dinamtan ang mga sarili nila, habang nagpapasakop sa kanilang mga asawa:
[3:6] tulad ni Sarah na sumunod kay Abraham, habang tinatawag niya itong Panginoon, kayo ay kanyang mga naging anak, hangga't ginagawa niyo ang mabuti, at hindi mga takot sa anumang kababalaghan.
[3:7] Gayundin naman, ang mga asawang lalake ay mamuhay na kasama nila alinsunod sa kaalaman, nagbibigay pahalaga sa asawang babae tulad sa isang mas marupok na kagamitan, at bilang kapwa tagapagmana ng kagandahang-loob ng Buhay; para ang inyong mga panalangin ay hindi mapigilan.
[3:8] At bilang pangwakas, magkaisa kayong lahat ng kaisipan, na iniisip ang kapakanan ng bawat isa, mapagmahal sa kapatiran, maawain, mabait:
[3:9] hindi nagbabalik ng kasamaan kapalit ng kasamaan, o masamang salita kapalit ng masamang salita: pero sa kabaligtaran ay nagsasalita ng pagpapala; yamang nalalaman niyo na tinawag kayo sa bagay na ito para kayo ay magmana ng pagpapala.
[3:10] Dahil ang nagnanais mahalin ang Buhay, at makakita ng mga mabubuting araw ay dapat na pigilan ang kanyang dila mula sa masama, at ang kanyang mga labi ay huwag pagsalitain ng kasinungalingan:
[3:11] dapat siyang lumayo mula sa masama, at dapat siyang gumawa ng mabuti; dapat niyang hanapin ang kapayapaan at sikapin niyang makamit ito.
[3:12] Dahil ang mga mata ng Panginoon ay nakatuon sa matutuwid, at ang mga taynga Niya sa mga daing nila: pero ang mukha ng Panginoon ay kalaban ng mga gumagawa ng masama.
[3:13] At sino ang magdudulot sa inyo ng kasamaan, kung kayo ay mga alagad ng kabutihan?
[3:14] Pero kung kayo rin ay nagdaranas ng kahirapan alang-alang sa katuwiran, kayo ay mapapalad: at huwag kayong matakot sa kinatatakutan nila, ni mabalisa;
[3:15] pero pakabanalin niyo ang Panginoong Diyos sa loob ng inyong mga puso: at laging maging handa na sagutin ang sinumang nagtatanong sa inyo patungkol sa dahilan ng pag-asa na nasa inyo ng may kaamuhan at takot;
[3:16] na taglay ang mabuting konsensya; para kapag nagsalita sila laban sa inyo na parang mga manggagawa ng kasamaan, ay mahiya ang mga nagsasabi ng masama patungkol sa inyong mabuting pamumuhay kay Kristo.
[3:17] Mas mainam kasi, kung ninanais ng kalooban ng Diyos, na maghirap kayo sa paggawa ng mabuti, kaysa sa paggawa ng masama.
[3:18] Dahil si Kristo rin ay minsang naghirap para sa mga kasalanan, ang matuwid para sa mga di matuwid, para madala Niya tayo sa Diyos, na talagang namatay sa laman, pero binuhay ng Espiritu:
[3:19] kung saan rin Siya ay nagpunta at nagproklama sa mga epiritung nasa bilangguan;
[3:20] na naging suwail noon, nang minsan ay naghintay ang pagtitiis ng Diyos sa kapanahunan ni Noe habang itinatayo ang arko, kung saan kaunti, ibig sabihin ay walong mga kaluluwa, ang naligtas sa tubig.
[3:21] Ang bagay na ito ay isa ring larawan ngayon ng paglulublob na nagliligtas sa atin, (hindi ang pagtatanggal ng dumi sa katawan, sa halip, ito ay isang garantiya ng mabuting konsensya sa harap ng Diyos,) sa pamamagitan ng pagbangon ni Jesu Kristo mula sa mga patay.
[3:22] Siya na nagpunta sa langit sa kanang tabi ng Diyos matapos na mapasailalim Niya ang mga anghel, pati na ang mga awtoridad at mga kapangyarihan.
[4:1] Kaya naman, matapos maghirap ni Kristo sa laman alang-alang sa atin, kargahan niyo rin ng sandata ang mga sarili niyo gamit ang parehong kaisipan: dahil ang nagdusa sa laman ay tumigil na sa kasalanan;
[4:2] para hindi na siya mamuhay sa natitirang oras niya sa loob ng katawan alinsunod sa hilig ng mga tao, kundi alinsunod sa kalooban ng Diyos.
[4:3] Tama na kasi para sa atin, sa nakalipas na panahon ng ating buhay, na gawin ang kalooban ng mga bansa nang tayo ay lumakad sa kawalang-hiyaan, sa masasamang hilig, sa paglalasing, sa kalayawan, sa mga inuman, at sa mga karumal-dumal na pagsamba sa mga diyus-diyosan:
[4:4] kung saan ay iniisip nila na kakaibang bagay ito na hindi na kayo tumatakbo kasama nila tungo sa parehong kalabisan at kawalang disiplina habang pinagsasalitaan nila kayo ng masama.
[4:5] Kayo ay magbibigay ng paliwanag sa Kanya na handa nang hatulan ang mga nabubuhay at ang mga patay.
[4:6] Dahil rin dito ay inanunsyo Niya ang Masayang Balita sa mga patay, nang sa ganun ay talagang mahatulan sila kung paano sa mga tao sa laman, at sila ay mabuhay sa espiritu kung paano sa Diyos.
[4:7] Pero ang katapusan ng lahat ng bagay ay nalalapit na: kaya't kayo ay magkaroon ng aktibong kaisipan, at magbantay kayo sa pananalangin.
[4:8] Pero higit sa lahat, na magkaroon kayo sa inyong mga sarili ng maalab na pag-ibig, dahil pag-ibig ang tatakip sa sangkaterbang mga kasalanan.
[4:9] Maging magiliw kayong tumulong sa isa't isa nang walang pagrereklamo.
[4:10] Kung paano nakatanggap ang bawat isa ng biyaya, gamitin nila iyon para maglingkod sa isa't isa bilang mabuting katiwala ng iba't-ibang benepisyo ng Diyos.
[4:11] Kung sinuman ay nagsasalita, sabihin niya ito alinsunod sa mga sinasabi ng Diyos; kung sinuman ay naglilingkod, gawin niya ito alinsunod sa lakas na binibigay ng Diyos: para maluwalhati ang Diyos sa lahat ng bagay sa pamamagitan ni Jesu Kristo kung nakanino ang kaluwalhatian, at ang kapamahalaan magpakailanman. Amen.
[4:12] Mga minamahal, huwag niyong ikagulat ang nagliliyab na pagsubok na nangyayari sa kalagitnaan niyo na para bang kakaiba sa inyo ang nangyayari, (ang layon nito ay para subukin kayo:)
[4:13] sa halip ay magdiwang kayo, kung paanong kayo ay nakikibahagi sa mga paghihirap ni Kristo; para sa gitna ng kapahayagan ng Kanyang kaluwalhatian, kayo rin ay magdiwang ng may kagalakang nag-uumapaw.
[4:14] Kung kayo ay minumura dahil sa pangalan ni Kristo, pinagpala kayo; dahil ang Espiritu ng kaluwalhatian, at ng Diyos ay nananahan sa inyo: ang totoo, para sa kanila Siya ay nilalapastangan, pero para sa inyo, Siya ay naluluwalhati.
[4:15] Pero huwag magdusa ang sinuman sa inyo bilang isang mamamatay-tao, o bilang isang magnanakaw, o bilang isang kriminal, o bilang isang pakialamero sa buhay ng iba.
[4:16] Pero kung sinuman ay magdusa bilang isang Kristiyano, huwag siyang mahiya; at dapat niyang luwalhatiin ang Diyos patungkol sa bagay na ito.
[4:17] Nagsimula na kasi ang panahon ng paghahatol mula sa tahanan ng Diyos: at kung una sa atin, ano naman ang kahihinatnan ng mga sumusuway sa Masayang Balita ng Diyos?
[4:18] At kung ang matuwid ay hirap pang maligtas, saan na pupulutin ang walang Diyos at makasalanan?
[4:19] Kaya rin naman sa mga nagdurusa alinsunod sa kalooban ng Diyos, dapat nilang ipagkatiwala ang pangangalaga ng mga kaluluwa nila sa Kanya bilang isang matapat na Manlilikha, habang gumagawa ng kabutihan.
[5:1] Nakikiusap ako sa mga punong-lingkod na nasa inyo, bilang isang kapwa punong-lingkod, at saksi sa mga pagdurusa ni Kristo, at siyang kabahagi ng kaluwalhatian na malapit nang ipahayag:
[5:2] pakainin niyo ang kawan ng Diyos na nasa inyo, at inyong alagaan, nang di napipilitan, kundi bukal sa kalooban; di rin para pagkakitaan, kundi paglingkuran sila ng may pagkukusa;
[5:3] at hindi katulad sa mga nagmamay-ari ng mga lupain kayo umasta, sa halip ay namumuhay bilang mga halimbawa sa kawan.
[5:4] At kapag nagpakita na ang Pangulong Pastor, kayo ay tatanggap ng korona ng karangalan na di kumukupas.
[5:5] Gayundin naman, mga kabataan, magpasakop kayo sa mga nakatatanda. At lahat ay magpasakop sa isa't isa. Magsuot kayo ng kapakumbabaan: dahil nilalabanan ng Diyos ang mayayabang, pero binibigyang pabor ang mga mapagpakumbaba.
[5:6] Kaya naman, magpasakop kayo sa ilalim ng makapangyarihang kamay ng Diyos, para kayo ay itaas Niya sa tamang panahon:
[5:7] habang isinusuko ang lahat ng inyong alalahanin sa Kanya; dahil Siya ay nag-aalala para sa inyo.
[5:8] Maging mapagpigil kayo sa sarili, magbantay kayo, dahil ang kalaban niyo, ang Diyablo ay tulad sa isang leon na umaatungal. Ito ay gumagala sa paghahanap ng bagay na malalamon niya.
[5:9] Salungatin niyo siya ng may katatagan sa pananampalataya, yamang alam niyo na ganito rin ang mga pagdurusa na pinagdadaanan ng inyong mga kapatid na nasa daigdig.
[5:10] Pero ang Diyos ng lahat ng kagandahang-loob na tumawag sa atin tungo sa Kanyang walang hanggang kaluwalhatian kay Kristo Jesus, matapos niyong magdusa ng kaunti, ang siya nawang bumuo, magpatatag, magpalakas at magpatibay sa inyo.
[5:11] Sa Kanya ang kaluwalhatian, at ang kapamahalaan magpakailanman. Amen.
[5:12] Sa pamamagitan ng tulong ni Silvano na itinuturing ko bilang isang matapat na kapatid niyo ay maigsi akong nagsulat, nakikiusap, at nagpapatotoo na ito ang tunay na kagandahang-loob ng Diyos kung saan kami ay nakatayo.
[5:13] Siya na nasa Babylon ay binabati kayo, kasama niyong pinili, at si Marcos na aking anak.
[5:14] Batiin niyo ang isa't isa gamit ang halik ng pagmamahal. Kapayapaan sa inyong lahat na nakay Kristo Jesus. Amen.
[1:1] Simon Pedro, alipin at mensahero ni Jesu Kristo, sa mga tumanggap ng parte kasama namin nitong parehas na mahalagang pananampalataya sa pamamagitan ng katuwiran ng ating Diyos at tagapagligtas na si Jesu Kristo:
[1:2] ang kagandahang-loob at kapayapaan ay managana sa inyo sa pamamagitan ng kaalaman sa Diyos, at kay Jesus na ating Panginoon,
[1:3] kung paanong ibinigay sa atin ng Kanyang kapangyarihang mula sa Diyos ang lahat ng bagay na patungkol sa Buhay, at pagmamahal sa Diyos sa pamamagitan ng kaalaman ng tumawag sa atin sa kaluwalhatian at kabutihang loob:
[1:4] kung saan ay ipinagkaloob Niya sa atin ang pinakamatitindi, at napakahalagang mga pangako: para sa pamamagitan ng mga ito, kayo ay maging kabahagi sa kalikasan ng Diyos, matapos nating makaligtas sa kabulukan na nasa mundo dala ng hilig ng laman.
[1:5] At ito rin mismo, bukod pa sa pagbibigay ng inyong buong atensyon, isama niyo sa inyong pananampalataya ang kabutihang loob, at kasama ng kabutihang-loob ang kaalaman;
[1:6] at kasama ng kaalaman ang pagpipigil sa sarili; at kasama ng pagpipigil sa sarili ang pagtitiyaga; at kasama ng pagtitiyaga ang pagmamahal sa Diyos;
[1:7] at kasama ng pagmamahal sa Diyos ang pagmamahal sa kapatiran, at kasama ng pagmamahal sa kapatiran ang pag-ibig.
[1:8] Dahil kung ang mga bagay na ito ay nasa inyo at lumalago, hindi nito kayo gagawing tamad at walang bunga patungkol sa kaalaman ng ating Panginoong Jesu Kristo.
[1:9] Dahil ang sinumang di taglay ang mga bagay na ito ay bulag, siya ay hindi nakakakita sa malayo, nakalimot na sa paghuhugas mula sa mga nakalipas niyang kasalanan.
[1:10] Dahil dito mga kapatid, lalo pa kayong magbigay atensyon para maging sigurado ang inyong pagkatawag at eleksyon: dahil sa paggawa niyo ng mga bagay na ito, hinding-hindi kayo kailanman mabubuwal:
[1:11] dahil sa ganitong paraan ay masaganang ibibigay sa inyo ang pagpasok sa loob ng walang hanggang Kaharian ng ating Panginoon at tagapagligtas na Jesu Kristo.
[1:12] Kaya naman hindi ko pababayaan na lagi kayong paalalahanan patungkol sa mga bagay na ito kahit na ang mga ito ay alam niyo na, at matatag na sa katotohanan na taglay niyo ngayon.
[1:13] At tama lang sa tingin ko, hanggang ako ay nasa toldang ito na udyukan kayo sa pamamagitan ng pagpapaalala;
[1:14] dahil alam ko na malapit ko nang iwanan ang tolda ko, kung paano rin ipinahiwatig sa akin ng ating Panginoong Jesu Kristo.
[1:15] Pero sisikapin ko rin para matapos kong pumanaw ay magawa niyo lagi na alalahanin ang mga bagay na ito.
[1:16] Dahil hindi kami sumunod sa mga gawa-gawang istorya, nang ipaalam namin sa inyo ang kapangyarihan at pagdating ng ating Panginoong Jesu Kristo, sa halip kami ay naging mga patotoo sa Kanyang kadakilaan.
[1:17] Dahil tinanggap Niya mula sa Diyos Ama ang karangalan at kaluwalhatian, nang may dumating sa Kanyang tinig na tulad sa isang nasa ilalim ng maningning na kaluwalhatian, "Ito ang minamahal Kong Anak na nagbibigay sa Akin ng kaligayahan."
[1:18] At narinig namin ang tinig na ito mula sa langit nang magkasama kaming dinala Niya sa ibabaw ng banal na bundok.
[1:19] At mayroon tayong matatag na salita ng propesiya; kung saan mabuti ang ginagawa niyo sa inyong pakikinig, tulad sa isang ilawan na nagliliwanag sa gitna ng madilim na lugar, hanggang sa magliwanag ang araw, at ang bituin ng umaga ay bumangon sa inyong mga puso:
[1:20] Unawain muna natin ang bagay na ito, na lahat ng propesiya sa Biblia ay hindi dumating gamit ang sariling pagpapaliwanag.
[1:21] Dahil noong unang panahon, ang propesiya ay hindi ibinigay ayon sa kagustuhan ng tao, kundi ang mga taong banal na galing sa Diyos ay nagsalita habang ginagabayan ng Banal na Espiritu.
[2:1] Pero nagkaroon din ng mga pekeng propeta sa kalagitnaan ng mga tao, kung paano rin lilitaw ang mga pekeng mangangaral sa kalagitnaan niyo na lihim na magdadala ng mga mapanira at maling paniniwala, habang itinatakwil ang Panginoon na bumili sa kanila, at magdadala sila ng mabilis na kapahamakan sa mga sarili nila.
[2:2] At marami ang mahuhulog sa kanilang pagkapahamak; dahil dito ang Daan ng Katotohanan ay pagsasalitaan ng masama.
[2:3] At dahil sa kasakiman ay pagkakakitaan nila kayo gamit ang mga gawa-gawang katuruan. Ang kanilang kahatulan noon pa man ay hindi nawawalan ng bisa, at ang kapahamakan nila ay di natutulog.
[2:4] Dahil kung hindi pinalampas ng Diyos ang mga anghel na nagkasala, sa halip ay itinapon sa impiyerno, at ipinaubaya Niya sa mga kadena ng kadiliman para ihanda sa araw ng paghuhukom;
[2:5] hindi rin Niya pinatawad ang naunang daigdig sa pagdala ng delubyo sa mundo ng mga walang Diyos, sa halip ay nagligtas Siya ng walo kasama si Noe na isang mensahero ng katuwiran;
[2:6] at ginawa niyang abo ang mga lungsod ng Sodom at Gomorrah nang sila ay parusahan Niya ng pagkawasak, na ginawang halimbawa sa hinaharap para sa mga taong namumuhay ng walang Diyos;
[2:7] at iniligtas Niya si Lot na isang matuwid na tao, na nahihirapan dahil sa mga taong walang respeto sa Batas sa pamamagitan ng walang hiyang pamumuhay nila:
[2:8] dahil ang matuwid na taong ito na nakatira sa kalagitnaan nila, sa pagtingin at pakikinig sa kanila, ay araw-araw na pinahihirapan ang kanyang matuwid na kaluluwa dahil sa kanilang masasamang gawain;
[2:9] alam ng Panginoon kung paano iligtas ang makadiyos mula sa mga tukso, at italaga ang masama para parusahan sa Araw ng Paghuhukom:
[2:10] at higit sa lahat ang mga lumalakad sa yapak ng laman sa pamamagitan ng hilig ng karumihan, at yung mga walang galang sa mga namumuno. Mga walang kinatatakutan, mga matitigas ang ulo, di sila takot magsalita ng masama sa mga makapangyarihan.
[2:11] Samantalang ang mga angel na mas matindi ang lakas at kapangyarihan ay hindi nagdadala ng masamang akusasyon laban sa kanila sa harap ng Panginoon.
[2:12] Pero ang mga ito, tulad sa mga hayop sa kalikasan na walang isip na isinilang para mahuli at mapahamak, na nagsasalita ng masama sa mga bagay na di nila alam; ay mapapahamak dahil sa kanilang katiwalian;
[2:13] at sila ay tatanggap ng kabayaran ng kasamaan sa pag-aakala nila na nakakatuwang magpakasasa sa kalagitnaan ng araw. Karumihan at kahihiyan sila, na nalilibang dahil sa kanilang mga panloloko habang kasama niyong nagpipiyesta.
[2:14] Ang mga mata ng mga lalaking ito ay puno ng mga mapangalunyang babae, at di sila tumitigil sa kasalanan, at sa pang-aakit sa mga babaing mahihina ang kaluluwa. Sinanay nila ang puso na magkaroon ng kasakiman; isinumpang mga anak:
[2:15] na pinabayaan ang tamang daan, at napariwara sila nang sumunod sa daan ni Balaam na anak ni Bosor, na minahal ang gantimpala ng kasamaan;
[2:16] pero natanggap niya ang pananaway sa kanyang sariling kasamaan: nang magsalita ang piping asno gamit ang boses ng tao at pinigilan ang kahangalan ng propeta.
[2:17] Ang mga ito ay mga balon na walang tubig, mga ulap na dala ng bagyo; kung saan naghihintay ang malagim na kadiliman na walang katapusan.
[2:18] Dahil kapag nagpaparinig sila ng mga magagarang salita ng kahangalan, inaakit nila sa mga kawalang-hiyaan gamit ang mga hilig ng laman silang mga totoong nakatakas na mula sa kanila na namumuhay sa pagkakamali.
[2:19] Pinangangakuan nila ang mga ito ng kalayaan, habang sila mismo ay mga alipin ng katiwalian: dahil kanino man sunud-sunuran ang isang tao, doon rin siya nagpaalipin.
[2:20] Dahil kung matapos makatakas sa mga polusyon ng mundo sa pamamagitan ng pagkakilala sa Panginoon at Tagapagligtas na Jesu Kristo, ay muli na naman silang matali at magpadaig sa mga ito, ang huli nilang kundisyon ay magiging mas malala pa sa nauna.
[2:21] Dahil mas mainam pa sa kanila na hindi na nakilala pa ang Daan ng Katuwiran kaysa matapos na makilala ito ay tumalikod mula sa banal na kautusan na ibigay sa kanila.
[2:22] Pero nangyari sa kanila ang naaayon sa tunay na kawikaan: "Ang aso ay bumalik sa sarili nitong suka; at ang nahugasang baboy sa paggulong sa putikan."
[3:1] Ito na ngayon, mga minamahal, ang pangalawang liham na isinulat ko sa inyo kung saan ay ginising ko ang inyong malinis na kaisipan gamit ang pagpapaalala:
[3:2] para maalala niyo ang mga salita na sinabi noon sa pamamagitan ng mga banal na propeta, at mula sa kautusan naming mga mensahero ng Panginoon at Tagapagligtas.
[3:3] Unawain muna natin ang bagay na ito, na lilitaw sa huling mga araw ang mga mangungutya na lumalakad ayon sa sarili nilang mga hilig,
[3:4] at nagsasabing, "Nasaan na ang pangako ng Kanyang pagdating? Dahil simula pa nang makatulog ang mga ama, nagpatuloy nang ganito ang lahat ng bagay mula sa simula ng paglikha."
[3:5] Sinasadya kasi nilang maging mangmang sa bagay na ito. Dahil noon pa man sa pamamagitan ng Salita ng Diyos ay lumitaw ang kalangitan, at ang daigdig ay nabuo mula sa tubig, at sa pamamagitan ng tubig:
[3:6] kung saan ang mga tao sa daigdig nang mga panahong iyon na nalubog sa tubig ay nalipol:
[3:7] pero ang kalangitan at ang daigdig ngayon ay iniingatan sa pamamagitan ng Kanyang Salita, nakareserba sa apoy para sa Araw ng Paghuhukom, at kapahamakan ng mga taong walang Diyos.
[3:8] Pero, mga minamahal, huwag kayong maging mangmang sa bagay na ito, na ang isang araw para sa Panginoon ay tulad sa isang libong taon, at ang isang libong taon ay tulad sa isang araw.
[3:9] Ang Panginoon ay hindi mabagal tungkol sa pangako Niya, gaya ng iniisip ng ilan na kabagalan; sa halip, mahaba ang pasensya Niya sa atin, dahil hindi Niya gusto na mapahamak ang sinuman, kundi na ang lahat ay dumating sa pagsisisi.
[3:10] Pero darating ang Araw ng Panginoon tulad sa isang magnanakaw sa gabi; kung kailan ang kalangitan ay maglalaho kasama ng matinding ingay, at ang mga elemento ay matutunaw sa tuloy-tuloy na apoy, pati ang daigdig at ang mga bagay na ginawa sa ibabaw nito ay masusunog.
[3:11] Ngayon na alam natin na lahat ng mga bagay na ito ay natutunaw, anung klaseng tao dapat kayo maging, sa kabanalan ng pamumuhay at pagmamahal sa Diyos,
[3:12] habang naghihintay at matinding inaasam ang pagdating ng Araw ng Diyos, kung saan ang kalangitan habang nasusunog ay masisira, at ang mga elemento ay matutunaw sa tuloy-tuloy na apoy?
[3:13] Pero tayo, alinsunod sa Kanyang pangako, ay nag-aabang sa bagong kalangitan, at sa bagong daigdig, kung saan ang katuwiran ay nananahan.
[3:14] Kaya naman, mga minamahal, yamang kayo ay nag-aabang sa mga bagay na ito, magsumikap kayo na matagpuan Niya ng may kapayapaan, ng walang dungis at kapintasan.
[3:15] At ituring niyo na ang mahabang pasensya ng ating Panginoon ay kaligtasan; sang ayon rin sa ating minamahal na kapatid na Pablo ayon sa karunungan na ibinigay sa kanya na isinulat niya sa inyo;
[3:16] gaya rin sa lahat ng kanyang mga liham. Sinasabi sa mga iyon ang patungkol sa mga bagay na ito; kung saan ay may ilang mga bagay na mahirap na maunawaan. At ang mga ito ay pinipilipit ng mga di aral at mahihina, tulad rin sa ginagawa nila sa iba pang Kasulatan sa Biblia, na humahantong sa kanilang sariling kapahamakan.
[3:17] Mga minamahal, dahil noon niyo pa ito alam, mag-ingat kayo dahil baka kayo rin, na matapos mailigaw sa kamalian ng mga masasama, ay mahulog mula sa inyong matibay na katayuan.
[3:18] Pero lumago kayo sa kagandahang-loob at kaalaman ng ating Panginoon at Tagapagligtas na si Jesu Kristo. Sa Kanya ang kaluwalhatian, parehong ngayon at magpakailanman. Amen.
[1:1] Iyong narito na noong simula pa, na narinig namin, na nakita namin sa aming mga mata, na nasaksihan namin, at nahawakan ng aming mga kamay, patungkol ito sa Salita ng Buhay;
[1:2] at ang Buhay ay nagpakita, at nakita namin, at aming ipinatotoo, at ibinalita sa inyo, ang Buhay na walang hanggan na noon pa ay kasama na ng Ama, at nagpakita na sa atin;
[1:3] iyong aming nakita, at narinig ay aming ibinabalita sa inyo, para kayo rin ay magkaroon ng partisipasyon kasama namin; at tunay na sa piling ng Ama ang ating partisipasyon, at sa piling ng Kanyang Anak na si Jesu Kristo.
[1:4] At ang mga bagay na ito ay isinusulat namin sa inyo para ang kagalakan natin ay mapuno.
[1:5] At ito ang mensahe na narinig namin mula sa Kanya, at inaanunsyo namin sa inyo, na ang Diyos ay liwanag, at walang anumang kadiliman sa Kanya.
[1:6] Kung sinasabi natin na tayo ay may partisipasyon kasama Niya, pero lumalakad tayo sa gitna ng kadiliman, nagsisinungaling tayo, at hindi natin ginagawa ang totoo.
[1:7] Pero kung lumalakad tayo sa gitna ng liwanag tulad Niya na nasa liwanag, mayroon tayong partisipasyon sa isa't isa, at ang dugo ni Jesu Kristo na Anak Niya ay nililinis tayo mula sa lahat ng kasalanan.
[1:8] Kung sinasabi natin na wala tayong kasalanan, niloloko natin ang ating mga sarili, at ang katotohanan ay wala sa kalooban natin.
[1:9] Kung hayagan nating itinatakwil ang ating mga kasalanan, matapat Siya at matuwid na patawarin tayo sa mga kasalanan, at linisin tayo mula sa lahat ng kasamaan.
[1:10] Kung sinasabi natin na hindi pa tayo nagkasala, ginagawa natin Siyang sinungaling, at ang Salita Niya ay wala sa kalooban natin.
[2:1] Mga maliliit kong anak, isinusulat ko sa inyo ang mga bagay na ito para hindi kayo magkasala, at kung sinuman ay nagkasala, mayroon tayong tagapagtanggol sa piling ng Ama, ang matuwid na si Jesu Kristo:
[2:2] at Siya ang handog pang kapatawaran para sa mga kasalanan natin: at di lang yung para sa atin, kundi yung para din sa buong mundo.
[2:3] At sa pamamagitan nito ay nalalaman natin na kilala natin Siya, kung ang mga utos Niya ay tinutupad natin.
[2:4] Ang nagsasabing, "Kilala ko Siya," at hindi tumutupad sa mga utos Niya ay sinungaling, at ang katotohanan ay wala sa kalooban niya.
[2:5] Pero sinumang tumutupad sa Salita Niya, sa kanya talaga nakumpleto ang pag-ibig ng Diyos: sa pamamagitan nito ay nalalaman natin na tayo ay nasa Kanya.
[2:6] Ang nagsasabing siya ay nananatili sa Kanya, ang taong ito ay dapat rin na lumakad tulad sa paraan ng Kanyang paglakad.
[2:7] Mga kapatid, hindi ako sumusulat sa inyo ng bagong utos, sa halip ito ay luma nang kautusan, na inyong taglay mula pa noong una. Itong lumang kautusan ay ang Salita na narinig niyo noong una.
[2:8] Muli pa, isang bagong kautusan ang isinusulat ko sa inyo, ito ay totoo sa Kanya at sa inyo: dahil ang dilim ay lumilipas na, at ang tunay na liwanag ngayon ay nagliliwanag na.
[2:9] Ang nagsasabi na nasa liwanag siya, at namumuhi sa kanyang kapatid, ay nasa dilim pa hanggang ngayon.
[2:10] Ang nagmamahal sa kapatid niya ay nananatili sa gitna ng liwanag, at walang dahilan para sa kanya na madapa.
[2:11] Pero ang namumuhi sa kanyang kapatid ay nasa dilim, at lumalakad sa gitna ng dilim, at hindi niya alam kung saan siya papunta, dahil ang dilim ay bumubulag sa mga mata niya.
[2:12] Nagsusulat ako sa inyo, malilinggit na anak dahil ang mga kasalanan niyo ay napatawad na sa pamamagitan ng pangalan Niya.
[2:13] Nagsusulat ako sa inyo, mga ama, dahil nakilala niyo Siya na nandito na mula pa noong simula. Nagsusulat ako sa inyo, mga kabataang lalake dahil napagtagumpayan niyo ang masama. Nagsusulat ako sa inyo, malilinggit na anak dahil nakilala niyo ang Ama.
[2:14] Nagsusulat ako sa inyo, mga ama dahil nakilala niyo Siya na nandito na mula pa noong simula. Nagsusulat ako sa inyo mga kabataang lalake dahil malakas kayo, at ang Salita ng Diyos ay nananahan sa inyo, at napagtagumpayan niyo ang masama.
[2:15] Huwag niyong mahalin ang mundo, ni ang mga bagay na nasa mundo. Kung sinuman ay nagmamahal sa mundo, ang pag-ibig ng Ama ay wala sa kalooban niya.
[2:16] Dahil lahat ng nasa mundo, ang hilig ng laman, at ang hilig ng mga mata, at ang kayabangan ng pamumuhay ay hindi nagmula sa Ama, sa halip ito ay nagmula sa mundo.
[2:17] Pero ang mundo ay naglalaho, at ang hilig nito, pero ang gumagawa ng kagustuhan ng Diyos ay nananatili magpakailan pa man.
[2:18] Mga maliliit na anak, ito na ang huling oras: at tulad sa inyong narinig na ang anti-kristo ay paparating na, kahit ngayon ay marami nang naglitawang mga anti-kristo, kung saan ay nalalaman natin na ito na ang huling oras.
[2:19] Sila ay lumabas mula sa atin, pero hindi sila nagmula sa atin; dahil kung sila ay nagmula sa atin, sila sana ay nanatiling kasama natin, sa halip ay umalis sila para maipakita nila na silang lahat ay hindi nagmula sa atin.
[2:20] Pero mayroon kayong pahid mula sa Banal, at nalalaman niyo ang lahat ng bagay.
[2:21] Hindi ako nagsusulat sa inyo dahil hindi niyo alam ang katotohanan, kundi, dahil alam niyo ito, at dahil walang ni isang kasinungalingan ang nagmula sa katotohanan.
[2:22] Sino ba ang sinungaling, kung hindi ang tumatanggi sa katotohanan? na si Jesus ay hindi daw ang Kristo. Ang taong ito ay isang anti-kristo, ang tumatanggi sa Ama, at sa Anak.
[2:23] Sinuman na tumatanggi sa Anak, wala rin sa kanya ang Ama. Ang hayagang sumasang-ayon sa Anak, nasa kanya rin ang Ama.
[2:24] Kaya naman, panatilihin niyo sa kalooban niyo ang bagay na narinig niyo noong una. Kung ang narinig niyo noong una ay nanatili sa kalooban niyo, mananatili rin kayo sa loob ng Anak at sa loob ng Ama.
[2:25] At ito ang pangako na ipinangako Niya sa atin, ang Buhay na walang hanggan.
[2:26] Isinulat ko sa inyo ang mga bagay na ito dahil sa mga tao na gusto kayong iligaw.
[2:27] Pero kayo, ang pahid na inyong tinanggap mula sa Kanya ay nananahan sa kalooban niyo, at hindi na kailangan pa ang sinuman na turuan kayo: sa halip kung paano itong parehong pagpapahid ay nagtuturo sa inyo tungkol sa lahat ng bagay, at ito ay totoo, at hindi isang kasinungalingan; at kung paanong ito ay nagtuturo sa inyo, kayo ay mananatili sa Kanya.
[2:28] At ngayon, mga malilinggit na anak, manatili kayo sa Kanya para kapag Siya ay nagpakita na, kayo ay magkaroon ng lakas ng loob, at hindi tayo mapahiya dahil sa Kanya sa oras ng Kanyang pagdating.
[2:29] Kung alam niyo na Siya ay matuwid, alam niyo na bawat isang gumagawa ng katuwiran ay isinilang mula sa Kanya.
[3:1] Tignan niyo kung anung klaseng pag-ibig ang ibinigay sa atin ng Ama, na tayo ay matawag na mga anak ng Diyos: dahil dito ay hindi tayo kilala ng mundo, sapagkat Siya ay hindi nito kilala.
[3:2] Mga minamahal, ngayon ay mga anak tayo ng Diyos, at hindi pa lubos na nakikita kung paano ang magiging katayuan natin: pero alam natin na kapag nagpakita na Siya ay magiging katulad natin Siya; dahil makikita natin Siya kung sino Siya.
[3:3] At lahat ng mayroong ganitong pag-asa sa Kanya ay nililinis ang sarili kung paanong Siya ay malinis.
[3:4] Lahat ng gumagawa ng kasalanan ay gumagawa rin ng paglabag sa Batas, at ang kasalanan ay paglabag sa Batas.
[3:5] At alam natin na nagpakita Siya para tanggalin ang mga kasalanan natin; at sa Kanya ay walang kasalanan.
[3:6] Ang lahat ng nananatili sa Kanya ay hindi nagkakasala: ang lahat ng nagkakasala ay hindi Siya nakita ni nakilala Siya.
[3:7] Mga malilinggit na anak, huwag niyo hayaang iligaw kayo ninuman: ang gumagawa ng katuwiran ay matuwid kung paanong Siya ay matuwid.
[3:8] Ang gumagawa ng kasalanan ay galing sa Diyablo; dahil sa simula pa man ay nagkakasala na ang Diyablo. Ang dahilan bakit lumitaw ang Anak ng Diyos ay ito: para wasakin Niya ang mga gawain ng Diyablo.
[3:9] Ang bawat isang isinilang mula sa Diyos ay di gumagawa ng kasalanan, dahil nananahan ang binhi Niya sa kalooban nito: at hindi nito makakayanang magkasala, dahil siya ay isinilang mula sa Diyos.
[3:10] Sa pamamagitan nito ay malinaw na nakikilala ang mga anak ng Diyos, at ang mga anak ng Diyablo: ang lahat ng hindi gumagawa ng katuwiran ay hindi nagmula sa Diyos, pati ang taong di nagmamahal sa kapatid niya.
[3:11] Dahil ito ang utos na inyong narinig noong una, na tayo ay dapat na magmahalan sa isa't isa.
[3:12] Di tulad ni Kain na mula sa masama, at siyang pumaslang sa kapatid niya. At sa anung dahilan na pinaslang niya ito? Dahil ang mga gawain niya ay masama, at ang sa kapatid niya ay matuwid.
[3:13] Huwag kayong magtaka, mga kapatid ko, kung ayaw sa inyo ng mundo.
[3:14] Alam natin na nakatawid na tayo mula sa Kamatayan tungo sa Buhay, dahil mahal natin ang mga kapatiran. Ang hindi nagmamahal sa kapatid ay nananahan sa loob ng Kamatayan.
[3:15] Ang bawat isang namumuhi sa kapatid niya ay isang mamamatay-tao, at alam niyo na lahat ng mamamatay-tao ay walang Buhay na walang hanggan na nananatili sa kalooban niya.
[3:16] Sa pamamagitan nito ay naunawaan natin ang pag-ibig, dahil inalay Niya ang sarili Niya alang-alang sa atin: at tayo ay dapat na mag-alay ng mga sarili alang-alang sa mga kapatiran.
[3:17] Pero sinuman ang mayroong kabuhayan sa mundo, at nakita niya ang kapatid niya na may pangangailangan, pero sinarhan niya ang kanyang puso sa harap nito, sa anung paraan ang pag-ibig ng Diyos ay nananahan sa kalooban niya?
[3:18] Mga munting anak ko, huwag tayong magmahal sa salita ni sa dila, kundi sa gawa at sa katotohanan.
[3:19] At sa pamamagitan nito ay nalalaman natin na tayo ay nanggagaling sa katotohanan, at mapatutunayan natin ito sa ating mga puso sa Kanyang harapan.
[3:20] Dahil kung kinokondena tayo ng ating puso, tunay na ang Diyos ay mas dakila kaysa sa puso natin, at nalalaman Niya ang lahat ng bagay.
[3:21] Mga minamahal, kung ang puso natin ay hindi tayo kinokondena, mayroon tayong lakas ng loob sa harap ng Diyos.
[3:22] At anumang hinihiling natin ay tatanggapin natin sa Kanya, dahil tinutupad natin ang mga utos Niya, at ginagawa natin ang mga bagay na kalugud-lugod sa harapan Niya.
[3:23] At ito ang Kanyang utos na tayo ay manampalataya sa pangalan ng Anak Niyang si Jesu Kristo, at na mahalin natin ang isa't isa, kung paano Niya ibinigay ang utos sa atin.
[3:24] At ang tumutupad ng mga kautusan Niya ay nananatili sa Kanya, at Siya naman dito. At sa pamamagitan nito ay nalalaman natin na nananatili Siya sa kalooban natin, sa pamamagitan ng Espiritu na ibinigay Niya sa atin.
[4:1] Mga minamahal, huwag niyong paniwalaan ang lahat ng espiritu, sa halip ay suriin niyo ang mga espiritu, kung ang mga ito ba ay nagmula sa Diyos: dahil maraming mga pekeng propeta ang naglipana sa mundo.
[4:2] Nakikilala niyo sa pamamagitan nito ang Espiritu ng Diyos: lahat ng espiritu na hayagang sumasang-ayon na si Jesu Kristo ay dumating sa laman ay nagmula sa Diyos:
[4:3] at lahat ng espiritu na hindi hayagang sumasang-ayon na si Jesu Kristo ay dumating sa laman ay hindi mula sa Diyos: at ito ay iyung sa anti-kristo na narinig niyong parating, at ngayon nga ay nasa loob na ng mundo.
[4:4] Kayo ay mula sa Diyos, mga malilinggit na anak, at napagtagumpayan niyo sila, dahil mas makapangyarihan ang nasa kalooban niyo kaysa sa kanya na nasa loob ng mundo.
[4:5] Sila ay nagmula sa mundo: dahil dito ay nagsasalita sila patungkol sa mundo, at pinakikinggan sila ng mundo.
[4:6] Tayo ay mula sa Diyos: ang nakakakilala sa Diyos ay nakikinig sa atin; ang hindi mula sa Diyos ay hindi nakikinig sa atin. Sa pamamagitan nito ay nakikilala natin ang espiritu ng katotohanan, at ang espiritu ng kamalian.
[4:7] Mga minamahal, mahalin natin ang isa't isa, dahil ang pag-ibig ay mula sa Diyos, at ang lahat ng nagmamahal ay isinilang mula sa Diyos at nakakakilala sa Diyos.
[4:8] Ang hindi nagmamahal ay hindi nakakilala sa Diyos; dahil ang Diyos ay pag-ibig.
[4:9] Sa pamamagitan nito ay naipakita ang pag-ibig ng Diyos sa atin, dahil ang Diyos ay ipinadala ang Kanyang kaisa-isang isinilang na Anak sa gitna ng mundo para tayo ay Mabuhay sa pamamagitan Niya.
[4:10] Ang pag-ibig ay nakapaloob dito, hindi dahil minahal natin ang Diyos, kundi dahil Siya ang nagmahal sa atin, at Kanyang ipinadala ang Anak Niya bilang handog pang kapatawaran sa ating mga kasalanan.
[4:11] Mga minamahal, kung ganito tayo minahal ng Diyos, tayo rin ay dapat lang na magmahalan sa isa't isa.
[4:12] Wala pang nakakita sa Diyos ni minsan, kung minamahal natin ang isa't isa, ang Diyos ay nananahan sa atin, at ang pag-ibig Niya ay nakumpleto na sa atin.
[4:13] Sa pamamagitan nito ay alam natin na tayo ay nananahan sa Kanya, at Siya sa atin, dahil binigyan Niya tayo ng mula sa Kanyang Espiritu,
[4:14] at ating nakita at ipinatotoo na ang Ama ay ipinadala ang Anak, ang Tagapagligtas ng mundo.
[4:15] Sinuman ang hayagang sumang-ayon na si Jesus ay Anak ng Diyos, sa kanya nananahan ang Diyos, at siya naman sa Diyos.
[4:16] At ating nakilala at pinaniwalaan ang pag-ibig na mayroon ang Diyos para sa atin. Ang Diyos ay pag-ibig; at ang namumuhay sa pag-ibig ay nananahan sa Diyos, at ang Diyos naman sa kanya.
[4:17] Sa pamamagitan nito ay nakumpleto ang pag-ibig sa kalagitnaan natin, upang tayo ay magkaroon ng lakas ng loob sa Araw ng Paghuhukom: dahil kung paano Siya namuhay, tayo rin, sa ibabaw ng mundong ito.
[4:18] Walang takot sa pag-ibig; sa halip, ang ganap na pag-ibig ay nag-aalis ng takot: dahil may parusa sa takot, at ang natatakot ay hindi pa lumagong ganap sa pag-ibig.
[4:19] Mahal natin Siya, dahil una Niya tayong minahal.
[4:20] Kung may isang magsabi na, "Mahal ko ang Diyos," at namumuhi sa kanyang kapatid, siya ay isang sinungaling: dahil sa paanong paraan siya na hindi nagmamahal sa kanyang kapatid na kanyang nakikita, ay kayaning mahalin ang Diyos na di niya nakikita?
[4:21] At ito ang utos na mayroon tayo galing sa Kanya, na ang nagmamahal sa Diyos ay dapat ring magmahal sa kanyang kapatid.
[5:1] Lahat ng nananalig na si Jesus ang Kristo ay ipinanganak mula sa Diyos, at lahat ng nagmamahal sa nagluwal ay nagmamahal rin sa iniluwal Niya.
[5:2] Sa pamamagitan nito ay nalalaman natin na mahal natin ang mga anak ng Diyos, kapag mahal natin ang Diyos, at sinusunod natin ang mga utos Niya.
[5:3] Sapagkat ito ang pag-ibig ng Diyos, na tinutupad natin ang mga utos Niya, at ang mga utos Niya ay hindi mabigat.
[5:4] Dahil lahat ng ipinanganak mula sa Diyos ay nagtatagumpay laban sa mundo: at ito ang tagumpay na nagtagumpay laban sa mundo, ang pananampalataya natin.
[5:5] Sino ba ang nagtatagumpay laban sa mundo, kundi ang nananalig na si Jesus ang Anak ng Diyos?
[5:6] Ito Siya na dumating sa pamamagitan ng tubig at ng dugo, si Jesus na Kristo; hindi sa pamamagitan ng tubig lamang, kundi sa pamamagitan ng tubig at ng dugo. At ang Espiritu ang nagpapatotoo dahil ang Espiritu ay ang katotohanan.
[5:7] Dahil mayroong tatlong nagpapatotoo sa langit, ang Ama, ang Salita, at ang Banal na Espiritu: at ang tatlong ito ay magkaisa.
[5:8] At mayroong tatlo na nagpapatotoo sa ibabaw ng lupa, ang Espiritu, at ang tubig, at ang dugo: at ang tatlo ay nagkakaisa.
[5:9] Kung ang patotoo ng tao ay tinatanggap natin, ang patotoo ng Diyos ay mas dakila: dahil ito ang patotoo ng Diyos na ipinatotoo Niya patungkol sa Anak Niya.
[5:10] Ang nananalig sa Anak ng Diyos ay may testimonya sa kanyang sarili: ang hindi nananalig sa Diyos ay ginawa Siyang sinungaling; dahil hindi ito naniwala patungkol sa testimonya na ipinatotoo ng Diyos patungkol sa Anak Niya.
[5:11] At ito ang testimonya na ang Buhay na walang hanggan ay ibinigay sa atin ng Diyos, at ang Buhay na ito ay nasa Kanyang Anak.
[5:12] Ang nagtataglay ng Anak ay nagtataglay ng Buhay: ang hindi nagtataglay ng Anak ng Diyos ay walang taglay na Buhay.
[5:13] Ang mga bagay na ito ay isinusulat ko sa inyo na nananalig sa pangalan ng Anak ng Diyos para malaman niyo na mayroon kayong Buhay na walang hanggan, at para manalig kayo sa pangalan ng Anak ng Diyos.
[5:14] At ito ang kumpiyansa na mayroon tayo patungkol sa Kanya, na, kung may hilingin tayo na ayon sa kagustuhan Niya, dinirinig Niya tayo.
[5:15] At kung alam natin na dinirinig Niya tayo sa anumang hilingin natin, alam natin na nasa atin na ang mga kahilingan na hiniling natin sa Kanya.
[5:16] Kung sinuman ay makita ang kapatid niya na nagkakasala ng kasalanan na di nagreresulta sa Kamatayan, mananalangin siya at siya ay bibigyan Niya ng Buhay para sa kanila na gumawa ng kasalanan na di nagreresulta sa Kamatayan. Mayroong kasalanan na nagreresulta sa Kamatayan: hindi patungkol dito ang sinasabi ko na ipanalangin niya.
[5:17] Lahat ng gawang di matuwid ay kasalanan, at mayroong kasalanan na hindi nagreresulta sa Kamatayan.
[5:18] Alam natin na lahat ng ipinanganak mula sa Diyos ay hindi gumagawa ng kasalanan, pero ang ipinanganak mula sa Diyos ay iniingatan ang kanyang sarili, at hindi siya kinakapitan ng masama.
[5:19] Alam natin na tayo ay nagmula sa Diyos, at ang buong mundo ay nasadlak sa kasamaan.
[5:20] Pero alam natin na ang Anak ng Diyos ay dumarating, at binigyan Niya tayo ng kaunawaan para makilala natin ang totoo at tayo ay nasa Katotohanan, nasa Kanyang Anak na si Jesu Kristo. Siya ang tunay na Diyos, at ang Buhay na walang hanggan.
[5:21] Mga anak, ingatan niyo ang mga sarili niyo mula sa mga diyus-diyosan. Amen.
[1:1] Ang punong-lingkod, sa piling Senyora, at sa mga anak niya na minamahal ko sa Katotohanan; at di lamang ako, kundi pati ang lahat ng nakakilala sa Katotohanan;
[1:2] alang-alang sa Katotohanan na nananahan sa atin, at makakasama natin magpakailanman.
[1:3] Mapasaatin ang kagandahang-loob, awa, at kapayapaan mula sa Diyos Ama, at mula sa Panginoong Jesu Kristo, ang Anak ng Ama sa katotohanan at pag-ibig.
[1:4] Sobra akong natutuwa na natuklasan ko, mula sa mga anak mo ang mga lumalakad ayon sa katotohanan, alinsunod sa utos na ating tinanggap mula sa Ama.
[1:5] At ngayon ay nakikiusap ako sa iyo, Senyora, hindi parang nagsusulat ako sa iyo ng isang bagong kautusan, kundi ito iyung taglay na natin mula pa sa simula na tayo ay magmahalan sa isa't isa.
[1:6] At ito ang pag-ibig, na tayo ay lumakad alinsunod sa mga utos Niya. Ito ang utos, na, alinsunod sa narinig niyo mula pa sa simula, kayo ay lumakad ayon dito.
[1:7] Dahil maraming mga manloloko ang nakapasok na sa ibabaw ng mundo, na lantarang hindi sumasang-ayon na si Jesu Kristo ay dumating sa laman. Ito ay isang manloloko at isang anti-kristo.
[1:8] Bantayan niyo ang mga sarili niyo na hindi natin mawala ang mga bagay na pinaghirapan natin, bagkus ay tanggapin natin ang buong gantimpala.
[1:9] Lahat ng nagkakasala, at hindi nananatili sa loob ng katuruan ni Kristo ay walang Diyos. Ang nananatili sa loob ng katuruan ni Kristo, nasa kanya pareho ang Ama at ang Anak.
[1:10] Kung may lumapit sa inyo, at hindi niya dala ang katuruang ito, huwag niyo siyang tanggapin sa loob ng bahay, at huwag niyong sabihin sa kanya, "Pagpalain ka!"
[1:11] Ang nagsasabi kasi sa kanya ng, "Pagpalain ka!" ay nakikibahagi sa masasama niyang gawain.
[1:12] Marami pa akong maisusulat sa inyo, pero hindi ko gusto na gamit ang papel at tinta: sa halip ay umaasa ako na makapunta sa inyo, at magsalita ng harapan, para mapuno ang aming kagalakan.
[1:13] Binabati ka ng mga anak ng iyong piling kapatid na babae. Amen.
[1:1] Ang punong-lingkod, sa minamahal na Gaius na aking minamahal sa katotohanan.
[1:2] Minamahal, dalangin ko, higit sa lahat, na magtagumpay ka, at maging malusog, kung paanong umuunlad ang iyong kaluluwa.
[1:3] Sobra kasi akong natuwa sa pagdating ng mga kapatiran at sa pagpapatotoo sa katotohanan na nasa iyo, alinsunod sa paglakad mo sa katotohanan.
[1:4] Walang magpapasaya sa akin ng mas higit pa kaysa dito, na marinig ko ang aking mga anak na lumalakad ayon sa katotohanan.
[1:5] Minamahal, gawin mo ng matapat ang anumang ginagawa mo para sa mga kapatiran, at para sa mga dayo;
[1:6] na nagbigay testimonya ng iyong pag-ibig sa harap ng konggregasyon: na maganda ang gagawin mo kung matulungan mo sila sa biyahe sa paraan na karapat-dapat sa Diyos:
[1:7] dahil alang-alang sa pangalan Niya ay humayo sila nang walang tinatanggap mula sa mga dayuhang bansa.
[1:8] Kaya tungkulin nating ibigay ang nararapat sa mga ganitong klaseng tao para tayo ay maging mga kapwa manggagawa para sa katotohanan.
[1:9] Sinulatan ko ang konggregasyon: pero si Diotrefes na mahilig maghari-harian sa kanila ay hindi kami tinanggap.
[1:10] Dahil dito, kung makarating ako, ay aalalahanin ko siya sa mga trabaho na ginagawa niya. Nag-iimbento siya ng mga mapanirang salita laban sa amin: at hindi pa nakuntento sa bagay na ito, hindi rin niya pinauunlakan ang mga kapatiran, at yung mga may gusto ay pinagbabawalan niya, at pinapalayas mula sa konggregasyon.
[1:11] Mga minamahal huwag niyong gayahin ang masama, kundi ang mabuti. Ang gumagawa ng kabutihan ay mula sa Diyos: pero ang gumagawa ng kasamaan ay hindi pa nakita ang Diyos.
[1:12] Si Demetrio ay may mabuting testimonya sa lahat, at mula mismo sa katotohanan: at kami rin ay tumetestigo; at alam niyo na ang aming testimonya ay totoo.
[1:13] Marami pa akong maisusulat, pero hindi ko gugustuhing isulat sa inyo gamit ang tinta at papel:
[1:14] Pero umaasa ako na makita ka agad at mag-uusap tayo ng mukhaan. Kapayapaan sa iyo! Binabati ka ng mga kaibigan dito. Batiin mo ang mga kaibigan gamit ang pangalan.
[1:1] Judas, isang alipin ni Jesu Kristo, at kapatid ni Tyago, sa mga pinaging banal sa Diyos Ama, tinawag, at iningatan kay Jesu Kristo.
[1:2] Sumainyo ang awa, at ang kapayapaan, at ang pag-ibig nawa ay sumagana.
[1:3] Mga minamahal, nang aking ituon ang lahat ng atensyon sa pagsusulat sa inyo patungkol sa kaligtasan na taglay nating lahat, kinailangan kong isulat sa inyo, at pakiusapan kayo na masugid niyong ipaglaban ang pananampalataya na ibinigay noon sa mga banal.
[1:4] May mga tao kasing lihim na nakalusot, na noon pa ay nakatalaga na para sa kaparusahang ito, mga taong walang Diyos, na binabago ang kagandahang-loob ng ating Diyos para magdulot ng kawalang-hiyaan, at itinatakwil nila ang nag-iisang Panginoong Diyos, at Panginoon nating Jesu Kristo.
[1:5] Pero sadya ko kayong naalala, yamang alam niyo ito noon pa, na ang Panginoon, matapos na iligtas ang mga tao mula sa lupain ng Egypt, ay nilipol ang mga hindi nanampalataya.
[1:6] At ang mga anghel na hindi nanatili sa kanilang unang katayuan, bagkus ay iniwanan ang sariling tahanan, ay niligpit Niya gamit ang walang hanggang mga kadena sa ilalim ng kadiliman hanggang sa Araw ng Dakilang Paghuhukom,
[1:7] gaya sa Sodom at Gomorrha, at sa mga lungsod na nakapalibot sa kanila. Katulad sa paraan ng mga ito ay isinuko nila ang mga sarili sa kahalayan, at sa paghahabol sa kakaibang katawan. Sila ay nagpapakita bilang halimbawa ng mga tumatanggap ng kaparusahan sa walang hanggang apoy.
[1:8] At gayundin naman ang mga mahihilig na managinip na ito ay talagang dinudumihan ang laman, at di sumusunod sa awtoridad, at nagsasalita ng masama laban sa mga nakatataas.
[1:9] Pero si Michael na isang arkanghel, nang makipaglaban sa Diyablo ay nakipagtalo siya patungkol sa katawan ni Moises, na di nagtanggkang magbigay ng masamang akusasyon, sa halip ay sinabi niya, "Sinasaway ka ng Panginoon!"
[1:10] Pero ang mga ito ay nagsasalita ng masama sa mga bagay na talagang wala silang alam: at anumang bagay ang likas nilang nalalaman, tulad sa mga walang isip na hayop, sa pamamagitan ng mga ito ay sinisira nila ang kanilang mga sarili.
[1:11] Lagot sila! Dahil sumunod sila sa paraan ni Kain, at ibinigay nila ang kanilang mga sarili sa kasalanan ni Balaam para tumanggap ng sahod, at napahamak sila sa rebelyon ni Kore.
[1:12] Sila ay mga bato sa ilalim ng dagat na nakikisalo sa gitna ng inyong mga mahal na piging, na makakapal ang mukha na nag-aalaga sa mga sarili nila: mga ulap na walang tubig na tinatangay ng mga hangin; mga natuyong puno, walang mga bunga, dalawang beses na namatay, binunot ang mga ugat;
[1:13] malalakas na alon ng dagat na namamaga sa sarili nilang mga kahihiyan; mga bituing ligaw, kung saan itinalaga ang lagim ng kadiliman magpakailanman.
[1:14] At si Enok rin na ikapito mula kay Adan ay nagpahayag mula sa Diyos ng mga bagay na ito na nagsasabing, "Tignan mo, dumarating ang Panginoon na may kasamang sampung libo ng mga banal Niya,
[1:15] para gumawa ng hatol laban sa lahat, at para ikondena ang lahat sa kanila na walang takot sa Diyos patungkol sa lahat ng mga gawang masasama na ginawa nila laban sa Diyos, at patungkol sa lahat ng mabibigat na bagay na sinabi laban sa Kanya ng mga makasalanang walang takot sa Diyos.
[1:16] Sila ay mga mapagbulong, mga reklamador na lumalakad ayon sa mga masasamang hilig nila, at ang kanilang mga bibig ay nagsasalita ng mga kalabisan, na nagpapakita ng paghanga sa mga personalidad alang-alang sa sariling kapakinabangan.
[1:17] Pero kayo, mga minamahal, alalahanin niyo ang mga salita na sinabi na noon pa sa pamamagitan ng mga mensahero ng ating Panginoong Jesu Kristo;
[1:18] dahil sinabi nila sa inyo na sa huling araw ay lilitaw ang mga mangungutya, na lalakad ayon sa kanilang masasamang hilig.
[1:19] Sila ito na hinihiwalay ang mga sarili, mga taong makalaman, hindi taglay ang Espiritu.
[1:20] Pero kayo, mga minamahal, ay tumitibay ang mga sarili sa pananampalataya niyong banal sa pamamagitan ng pananalangin sa Banal na Espiritu,
[1:21] Ingatan niyo ang mga sarili niyo sa pag-ibig ng Diyos, habang tinatanggap ang awa ng ating Panginoong Jesu Kristo na hahantong sa Buhay na walang hanggan.
[1:22] At maawa kayo sa ilan na talagang nagdududa:
[1:23] ang iba naman ay iligtas niyo ng may takot, habang kinukuha sila mula sa apoy; at inaayawan ang damit na nadungisan ng laman.
[1:24] Ngayon, sa Kanya na may kapangyarihan na ingatan kayo mula sa pagkakadapa, at maitayo ng walang dungis sa presensya ng kaluwalhatian Niya ng may matinding kagalakan.
[1:25] Sa nag-iisang matalinong Diyos na ating Tagapagligtas ang kaluwalhatian, at kadakilaan, kapangyarihan at awtoridad, parehong ngayon at magpakailanman. Amen.
[1:1] Ang kapahayagan ni Jesu Kristo na ibinigay sa Kanya ng Diyos, para ipakita sa mga alipin Niya ang mga bagay na dapat mangyari sa maigsing panahon; at ipinaalam Niya ito nang ipadala Niya ang anghel Niya kay Juan na Kanyang alipin:
[1:2] na nagpatotoo sa Salita ng Diyos, at sa testimonya ni Jesu Kristo, at sa lahat ng bagay na nakita niya.
[1:3] Mapalad ang nagbabasa at ang nakikinig sa mga salita ng propesiya at tumutupad sa mga bagay na nakasulat sa loob nito, dahil malapit na ang panahon.
[1:4] Si Juan, sa pitong konggregasyon na nasa Asia: Kagandahang-loob sa inyo, at kapayapaan mula sa Kanya na nasa kasalukuyan, at sa nakaraan, at sa darating; at mula sa pitong Espiritu na nasa harap ng trono Niya;
[1:5] at mula kay Jesu Kristo ang matapat na patotoo, ang panganay mula sa mga patay, at ang pangulo ng mga hari sa daigdig. Ang nagmahal sa atin, at naghugas sa atin mula sa ating mga kasalanan sa pamamagitan ng Kanyang dugo,
[1:6] at ginawa Niya tayong mga hari, at mga pari sa Diyos at Kanyang Ama; sa Kanya ang kaluwalhatian, at ang kapangyarihan magpakailanman. Amen.
[1:7] Tignan mo, dumarating Siya sa gitna ng mga ulap, at bawat mata ay makikita Siya, at sila na sumaksak sa Kanya, at mag-iiyakan ang lahat ng bansa sa daigdig sa harapan Niya. Tunay nga, Amen.
[1:8] "Ako ang Alpha at ang Omega, ang simula at wakas," sabi ng Panginoon, "Ang kasalukuyan, at ang nakaraan, at ang darating pa, ang makapangyarihan sa lahat."
[1:9] Akong si Juan, na inyo ring kapatid at kabahagi sa kahirapan, at sa Kaharian, at sa pagtitiyaga ni Jesu Kristo, ay nasa isla noon na tinatawag na Patmos alang-alang sa Salita ng Diyos, at alang-alang sa testimonya ni Jesu Kristo.
[1:10] Ako noon ay nasa Espiritu sa araw ng Panginoon, at narinig ko sa likod ko ang isang malakas na tinig tulad sa isang trumpeta,
[1:11] na nagsasabing, "Ako ang Alpha at ang Omega, ang Una at ang Huli, at isulat mo sa isang aklat ang nakikita mo, at ipadala mo sa mga konggregasyon na nasa Asia; sa Ephesus, at sa Smyrna, at sa Pergamos, at sa Thyatira, at sa Sardis, at sa Philadelphia, at sa Laodicea."
[1:12] At lumingon ako para tignan ang boses na nagsalita sa akin, at paglingon ko ay pitong kandelerong ginto ang nakita ko;
[1:13] at nandoon sa gitna ng pitong kandelero ay may isang kamukha ng Anak ng Tao na nakasuot ng damit na aabot sa paa, at nakabalot ang Kanyang dibdib ng ginintuang bigkis.
[1:14] At ang ulo, at ang buhok Niya ay maputi tulad sa lana, kasing puti ng niyebe, at ang mga mata Niya ay tulad sa nagbabagang apoy;
[1:15] at ang mga paa Niya ay parehas sa makinis na tanso, parang nagliliyab na pugon, at ang boses Niya ay parang tunog ng maraming tubig.
[1:16] At mayroon sa tabi ng Kanyang kanang kamay na pitong bituwin: at mula sa bibig Niya ay lumalabas ang isang matulis na espada na magkabila ang talim, at ang mukha Niya ay parang araw na sumisinag sa gitna ng kapangyarihan nito.
[1:17] At nang makita ko Siya, ay napadapa ako malapit sa paanan Niya na parang isang patay, at nilapat Niya ang kanang kamay Niya sa akin sabay sabi sa akin, "Huwag kang matakot. Ako ang Una at Huli:
[1:18] at ang nabubuhay: pero Ako ay namatay, at pansinin mo, Ako ay nabubuhay magpakailanman, amen; at nasa Akin ang mga susi sa mundo ng mga patay, at sa Kamatayan.
[1:19] Isulat mo ang mga bagay na nakita mo, at ang mga bagay sa nasa kasalukuyan, at ang mga bagay na mangyayari pa pagkatapos ng mga ito;
[1:20] ang hiwaga ng pitong mga bituwin na nakita mo sa tabi ng kanang kamay Ko, at ang pitong kandelerong ginto. Ang pitong mga bituwin ay mga anghel ng pitong mga konggregasyon: at ang pitong kandelero na nakita mo ay ang pitong mga konggregasyon.
[2:1] Isulat mo sa anghel ng konggregasyon sa Ephesus; 'Ang mga bagay na ito ay sinasabi ng may hawak sa pitong bituwin na nasa kanang kamay Niya, na lumalakad sa gitna ng pitong kandelerong ginto;
[2:2] Alam Ko ang mga gawain mo, at ang mga pagpapagal mo, at ang pagtitiis mo, at na hindi mo kayang tiisin ang mga masasama, at sinubok mo ang mga nagpapahayag na sila ay mga mensahero, pero hindi naman, at natuklasan mo na sila ay mga manloloko:
[2:3] at nagtiis ka at mayroon kang tiyaga, at alang-alang sa pangalan Ko ay nagpagal ka, at hindi ka nanghinawa.
[2:4] Subalit mayroon akong bagay na ayaw sa iyo, dahil iniwanan mo na ang una mong pag-ibig.
[2:5] Kaya alalahanin mo ang lugar kung saan ka nahulog, at magbalik-loob ka, at gawin mo ang unang mga gawain: pero kung hindi ay bigla Akong pupunta sa iyo at tatanggalin Ko ang kandelero mo mula sa lugar nito maliban sa magbalik-loob ka.
[2:6] Pero ito ang mayroon ka, na ayaw mo sa mga gawain ng mga Nicolaita na ayaw Ko rin.
[2:7] Makinig ang may pandinig sa sinasabi ng Espiritu sa mga konggregasyon; ang nagtatagumpay, sa kanya Ko ipagkakaloob na makakain mula sa Puno ng Buhay na nasa gitna ng Paraiso ng Diyos.'
[2:8] At isulat mo sa anghel ng konggregasyon sa Smyrna; 'Ang mga bagay na ito ay sinasabi ng Una at ng Huli, ang namatay at nabuhay;
[2:9] Alam Ko ang mga ginagawa, at ang mga problema, pati na ang kahirapan mo, (pero ikaw ay mayaman!). At ang panlalapastangan sa Diyos nilang mga nagsasabing mga Judio sila, pero hindi naman, kundi isang simbahan ni Satanas.
[2:10] Huwag mong katakutan ang mga bagay na malapit mo nang pagdaanan: pansinin mo, ang ilan sa inyo ay itatapon ng Diyablo sa kulungan para subukin kayo; at magkakaroon kayo ng pagsubok sa loob ng sampung araw. Maging matapat ka hanggang kamatayan, at ibibigay Ko sa iyo ang korona ng Buhay.
[2:11] Makinig ang may pandinig sa sinasabi ng Espiritu sa mga konggregasyon. Ang nagtatagumpay ay hinding-hindi masasaktan ng Pangalawang Kamatayan.'
[2:12] At isulat mo sa anghel ng Konggregasyon na nasa Pergamos; 'Ang mga bagay na ito ay sinasabi ng may hawak ng matulis na espadang magkabila ang talim;
[2:13] Alam Ko ang gawain mo, at kung saan ka nakatira, kung nasaan ang trono ni Satanas: at pinanghahawakan mo ang pangalan Ko, at hindi mo itinakwil ang Aking pananampalataya, kahit sa panahon na nandiyan pa si Antipas na matapat Kong testigo, na pinaslang sa kalagitnaan niyo kung saan nakatira si Satanas.
[2:14] Pero mayroon Akong ilang mga bagay na ayaw sa iyo, dahil mayroon kang mga tao diyan na pinanghahawakan ang turo ni Balaam, na nagturo sa pamamagitan ni Balak na maghagis ng patibong sa harap ng mga lalaking anak ni Israel para kumain ng mga bagay na inalay sa mga rebulto, at makipagtalik sa di nila asawa.
[2:15] Gayundin naman, mayroon ka ring mga tao na pinanghahawakan ang turo ng mga Nicolaita na ayaw Ko.
[2:16] Magbalik-loob ka! Pero kung hindi ay agad Akong pupunta sa iyo at lalabanan Ko sila gamit ang espada ng bibig Ko.
[2:17] Makinig ang may pandinig sa sinasabi ng Espiritu sa mga konggregasyon. Ang nagtatagumpay ay bibigyan Ko ng karapatang kumain mula sa nakatagong manna; at bibigyan Ko siya ng puting bato, at sa ibabaw ng batong iyon ay nakasulat ang bagong pangalan na walang nakakaalam maliban sa tumatanggap.'
[2:18] At isulat mo sa anghel ng konggresyon na nasa Thyatira; 'Ang mga bagay na ito ay sinasabi ng Anak ng Diyos, Siya na may mga matang tulad sa nagbabagang apoy, at ang mga paa Niya ay tulad sa makinis na tanso;
[2:19] Alam Ko ang mga gawain, at ang pag-ibig, at ang paglilingkod mo, pati ang pananalig, at ang pagtitiis mo, at ang mga gawain mo, pati ang huli at ang nauna.
[2:20] Subalit mayroon akong ilang mga bagay na ayaw sa iyo, dahil pinababayaan mo ang babaing si Jezebel, na tinatawag ang sarili niyang propeta, na magturo at iligaw ang Aking mga alipin para makiapid, at kumain ng mga inalay sa rebulto.
[2:21] At nagbigay Ako ng panahon sa kanya para siya ay magbalik-loob mula sa mga pakikiapid niya; pero di siya nagbalik-loob.
[2:22] Tignan mo, ihahagis Ko siya ngayon sa isang kama kasama ng mga kalaguyo niya sa gitna ng napakatinding paghihirap kapag hindi sila nagbago mula sa kanilang mga gawain.
[2:23] At papatayin Ko ang mga anak niya sa pamamagitan ng kamatayan; at lahat ng mga konggregasyon ay malalaman na Ako ang nagsusuri sa mga bato at mga puso: at nagbibigay Ako sa bawat isa sa inyo ayon sa inyong mga gawa.
[2:24] Pero sinasabi Ko sa inyo at sa iba pang nasa Thyatira, sa lahat ng hindi sumasang-ayon sa katuruang ito at sinumang hindi natutunan ang kalaliman ni Satanas tulad sa sinasabi nila; hindi Ko na ipapataw sa inyo ang iba pang dalahin.
[2:25] Gayunpaman, panghawakan niyo ng maigi ang tinataglay niyo hanggang sa pagdating Ko.
[2:26] Pero ang nagtatagumpay, at ang nananatili sa mga gawain Ko hanggang sa katapusan, ibibigay Ko sa kanya ang awtoridad na pamunuan ang mga bansa:
[2:27] at sila ay aalagaan Niya gamit ang tungkod na bakal; tulad sa mga lalagyang palayok ay babasagin Niya ang mga ito: kung paano Ko rin tinanggap ito mula sa Ama Ko.
[2:28] At ibibigay Ko sa kanya ang bituwin sa umaga.
[2:29] Makinig ang may pandinig sa sinasabi ng Espiritu sa mga konggregasyon.'
[3:1] At isulat mo sa anghel ng konggregasyon sa Sardis; 'Ang mga bagay na ito ay sinasabi ng may hawak sa pitong mga Espiritu ng Diyos, at sa pitong mga bituwin; Alam Ko ang iyong mga gawa, na may pangalan ka na ikaw ay buhay, pero ikaw ay patay.
[3:2] Gumising ka, at palakasin mo ang mga bagay na natitira na malapit nang mamatay: dahil hindi Ko nakitang kumpleto ang mga gawa mo sa harap ng Diyos.
[3:3] Kaya alalahanin mo kung paano mo ito tinanggap, at napakinggan, at sundin mo ito ng maigi, at magbalik-loob ka! Kung hindi ka naman gumising, pupunta Ko sa iyo tulad sa isang magnanakaw, at hinding hindi mo malalaman kung anung oras ako pupunta sa iyo.
[3:4] Mayroon ka ring ilang mga pangalan sa Sardis na hindi dinumihan ang mga damit nila; at sila ay lalakad kasama Ko sa kaputian, dahil karapat-dapat sila.
[3:5] Ang nagtatagumpay, ito ang madaramtan ng damit na puti, at hinding hindi Ko buburahin ang pangalan niya mula sa Aklat ng Buhay, at ipahahayag Ko ang pangalan niya sa harap ng Ama Ko, at sa harap ng mga anghel Niya.
[3:6] Makinig ang may pandinig sa sinasabi ng Espiritu sa mga konggregasyon.
[3:7] At isulat mo sa anghel ng konggregasyon sa Philadelphia; 'Ang mga bagay na ito ay sinasabi ng Banal, ang Totoo, na may hawak sa susi ni David, ang nagbubukas at walang taong nakapagsasara, at ang nagsasara at walang taong nakapagbubukas.
[3:8] Alam Ko ang mga gawain mo: tignan mo, naglagay Ako sa harapan mo ng isang bukas na pinto, at walang sinuman ang kayang magsara nito: dahil mayroon kang maliit na kakayanan, at sinunod mo ang Aking salita, at hindi mo itinakwil ang pangalan Ko.
[3:9] Tignan mo ang gagawin Ko sa kanila na mula sa simabahan ni Satanas na nagsasabing mga Judio sila pero hindi naman, sa halip, sila ay nagsisinungaling; tignan mo, gagawin Ko na sila ay pumunta at lumuhod sa harap ng paanan mo, at para malaman nila na minahal kita.
[3:10] Dahil iningatan mo ang Salita ng Pagtitiis Ko, iingatan rin Kita mula sa oras ng pagsubok na malapit nang dumating sa ibabaw ng buong mundo para subukin ang mga nakatira sa ibabaw ng daigdig.
[3:11] Pansinin mo, darating Ako agad: panghawakan mo ang mayroon ka, para walang sinuman ang umagaw ng korona mo.
[3:12] Sa nagtatagumpay, siya ay gagawin Kong haligi sa loob ng templo ng Aking Diyos, at hinding hindi na siya kailanman lalabas pa: at isusulat Ko sa kanya ang pangalan ng Aking Diyos, at ang bago Kong pangalan, at ang pangalan ng lungsod ng Aking Diyos, ang bagong Jerusalem na bumababa mula sa langit mula sa Aking Diyos.
[3:13] Makinig ang may pandinig sa sinasabi ng Espiritu sa mga konggregasyon.
[3:14] At isulat mo sa anghel ng konggregasyon sa Laodicea; 'Ang mga bagay na ito ay sinasabi ng Amen, ang matapat at totoong testigo, ang Pangulo ng nilikha ng Diyos;
[3:15] Alam Ko ang iyong mga gawain na hindi ka malamig, ni mainit: gusto Ko sana na ikaw ay malamig o mainit.
[3:16] Ngayon, dahil maligamgam ka, at hindi malamig o mainit, iluluwa kita mula sa bibig Ko.
[3:17] Dahil sinasabi mo na mayaman ako, at naging masagana, at walang anumang pangangailangan, pero hindi mo alam na isa kang kawawa, at miserable, at isang dukha, at bulag, at hubad:
[3:18] Pinapayuhan kita na bumili mula sa Akin ng gintong nilinis sa apoy, para ikaw ay maging mayaman, at mga damit na puti para ikaw ay madamitan, at hindi malantad ang kahihiyan ng iyong kahubaran; at pahiran mo ng gamot ang mga mata mo para makakita.
[3:19] Sinasaway at pinapalo Ko ang lahat ng Aking minamahal: kaya maging masigasig ka at magbalik-loob.
[3:20] Pansinin mo, nakatayo Ako sa tapat ng pinto, at kumakatok: kung sinuman ang makinig sa tinig Ko, at magbukas sa pinto, papasok Ako sa kanya at kakain kasama niya, at siya kasama Ko.
[3:21] Ang nagtatagumpay, ipagkakaloob Ko sa kanya na makaupo kasama Ko sa trono Ko, kung paano rin Ako nagtagumpay, at umupo kasama ng Ama Ko sa Kanyang trono.
[3:22] Makinig ang may pandinig sa sinasabi ng Espiritu sa mga konggregasyon.
[4:1] Pagkatapos ng mga bagay na ito ay nagmasid ako, at biglang nagbukas ang isang pintuan sa gitna ng langit: at ang unang boses na narinig ko ay tulad sa isang trumpeta na nagsasalita sa akin. Sabi nito, "Umakyat ka dito, at ipapakita ko sa iyo ang mga bagay na kailangan mangyari pagkatapos ng mga ito."
[4:2] At biglang napunta ako sa espiritu, at nakita ko ang isang trono na nakalagay sa gitna ng langit, at ang nakaupo sa trono.
[4:3] At ang itsura ng nakaupo ay katulad sa isang batong jasper, at sardius: at isang bahaghari ang nakapalibot sa trono na ang itsura ay katulad sa isang emerald.
[4:4] At nakapalibot sa trono ang 24 na mga trono, at sa ibabaw ng mga trono ay nakita kong nakaupo ang 24 na mga punong-lingkod, na nakadamit ng maputing kasuotan, at mayroong gintong mga korona sa ibabaw ng mga ulo nila.
[4:5] At mula sa trono ay lumalabas ang mga kidlat at mga kulog, at mga boses: at may pitong mga lampara ng apoy na nagliliyab sa harap ng trono. Ang mga ito ay ang pitong mga Espiritu ng Diyos.
[4:6] At sa harap ng trono ay may salaming dagat na parang kristal. At sa kalagitnaan ng trono, at sa palibot ng trono ay may apat na buhay na nilalang na puno ng mga mata ang harap at likod.
[4:7] At ang unang nilalang ay tulad sa isang leon at ang pangalawang nilalang ay tulad sa isang bisirong baka, at ang ikatlong nilalang ay may mukha na tulad sa tao, at ang ikaapat na nilalang ay tulad sa lumilipad na agila.
[4:8] At ang apat na nilalang ay mayroong anim na pakpak sa palibot ng katawan, bawat isa sa kanila, at sa loob ay puno ng mga mata: at wala silang pahinga araw at gabi na magsabing, "Banal, banal, banal ang Panginoong Diyos na makapangyarihan sa lahat na Siya noon, at Siya ngayon, at Siya na darating."
[4:9] At kapag nagbigay ang mga nilalang ng luwalhati at karangalan, at pasasalamat sa Kanya na nakaupo sa trono na nabubuhay magpakailanman,
[4:10] ang 24 na mga punong-lingkod ay dumadapa sa harapan Niya na nakaupo sa trono, at sinasamba nila ang nabubuhay magpakailanman, at hinahagis nila ang mga korona nila sa harapan ng trono habang sinasabi,
[4:11] "Karapat-dapat po Kayo, Panginoon, na tumanggap ng luwalhati, at ng karangalan, at ng kapangyarihan dahil Kayo po ang gumawa sa lahat ng bagay, at dahil sa kalooban Niyo ay lumitaw at nilikha sila.
[5:1] At nakita ko malapit sa kanang kamay ng nakaupo sa trono ang isang aklat na may sulat sa loob at sa labas na nakaselyo ng pitong selyo.
[5:2] At nakita ko ang isang malakas na anghel na nagpoproklama ng may malakas na boses, "Sino ang karapat-dapat magbuklat ng aklat, at magtanggal ng mga selyo nito?"
[5:3] At walang sinuman sa loob ng langit, o sa ibabaw ng daigdig, o sa ilalim ng daigdig ang may kakayanang magbuklat ng aklat, o tumingin dito.
[5:4] At ako ay umiyak ng matagal dahil walang sinuman ang natagpuan na karapat-dapat magbuklat at magbasa ng aklat, o makatingin dito.
[5:5] At isa mula sa mga punong-lingkod ay nagsalita sa akin, "Huwag kang umiyak: pansinin mo, nagtagumpay ang leon na siyang mula sa tribo ng Juda, ang ugat ni David, para buklatin ang aklat at tanggalin ang pitong selyo nito."
[5:6] At nakita ko, at hala, sa gitna ng trono at ng apat na nilalang, at sa gitna ng mga punong-lingkod ang isang kordero na nakatayo na para bang pinaslang, na may pitong sungay at pitong mga mata na kumakatawan sa pitong mga espiritu ng Diyos na ipinadala sa buong daigdig.
[5:7] At dumating Siya at kinuha ang aklat mula sa kanang kamay Niya na nakaupo sa trono.
[5:8] At nang kunin Niya ang aklat, ang apat na nilalang, at ang 24 na punong-lingkod ay nagpatirapa sa harap ng Kordero. Bawat isa sa kanila ay may dalang gitara, at mga ginintuang mangkok na puno ng mga insenso na kumakatawan sa mga panalangin ng mga banal.
[5:9] At kumakanta sila ng bagong awitin na nagsasabing, "Karapat-dapat Ka para kunin ang aklat, at buksan ang mga selyo nito, dahil Ikaw ay pinaslang, at binili Mo kami para sa Diyos gamit ang Iyong dugo mula sa lahat ng tribo, at wika, at bayan, at bansa;
[5:10] at ginawa mo kaming mga hari, at mga pari para sa ating Diyos, at kami ay maghahari sa ibabaw ng daigdig.
[5:11] At nakita ko, at narinig ko ang boses ng maraming mga anghel sa palibot ng trono, at ng mga nilalang, at ng mga punong-lingkod, at ang bilang nila ay sampung libong beses na sampung libo, at libo-libo.
[5:12] Sinasabi nila gamit ang malakas na boses, "Karapat-dapat ang Kordero na pinaslang para tumanggap ng kapangyarihan, at mga kayamanan, at karunungan, at kalakasan, at karangalan, at kaluwalhatian, at papuri!"
[5:13] At lahat ng nilalang na nasa loob ng langit, at nasa ibabaw ng daigdig, at nasa ilalim ng daigdig, at ang mga nasa ibabaw ng dagat at ang lahat ng mga nasa ilalim nila ay narinig kong sinasabi, "Ang papuri, at ang karangalan, at ang kaluwalhatian, at ang kalakasan ay sa Kanya na nakaupo sa trono, at sa Kordero magpakailanman!"
[5:14] At sinabi ng apat na nilalang, "Amen." At ang 24 na mga punong-lingkod ay nagpatirapa at sumamba sa Kanya na nabubuhay magpakailanman.
[6:1] At pinanood ko nang buksan ng Kordero ang isa sa mga selyo, at narinig ko ang isa sa apat na nilalang na nagsasalita na parang tunog ng kulog, "Halika at tignan mo."
[6:2] At tumingin ako, at hala, isang kabayong puti, at ang nakasakay sa ibabaw nito ay may pana; at isang korona ang ibinigay sa kanya: at humayo siya na nagtatagumpay, at para magtagumpay.
[6:3] At nang buksan Niya ang ika-2 selyo, narinig ko ang ika-2 nilalang na nagsabing, "Halika at tignan mo."
[6:4] At lumabas ang isa pang kabayo, pula at may nakasakay sa ibabaw nito. Ipinagkaloob sa kanya na kunin ang kapayapaan mula sa daigdig, at para magpatayan ang bawat isa sa kanila: at ibinigay sa kanya ang napakalaking espada.
[6:5] At nang buksan Niya ang ika-3 selyo ay narinig ko ang ika-3 nilalang na nagsabing, "Halika at tignan mo." At tumingin ako, at hala, isang kabayong itim, at ang nakasakay sa ibabaw nito ay may timbangan na hawak sa kamay niya.
[6:6] At narinig ko ang isang boses sa gitna ng apat na nilalang na nagsasabi, "Isang litrong trigo para sa 500 piso, at tatlong litrong sebada para sa 500 piso; at huwag mong sirain ang langis at ang katas ng ubas.
[6:7] At nang buksan Niya ang ika-4 na selyo ay narinig ko ang boses ng ika-4 na nilalang na nagsasabi, "Halika at tingnan mo."
[6:8] At tumingin ako, at hala, isang kabayong magkahalong berde at dilaw ang kulay, at ang pangalan ng nakasakay sa ibabaw nito ay Thanatos, at Hades naman ang kasunod niya. At binigyan sila ng awtoridad na pumaslang sa ikaapat na bahagi ng daigdig gamit ang patalim, at ang kagutuman, at ang kamatayan, at gamit ang mababangis na hayop sa daigdig.
[6:9] At nang buksan Niya ang ika-5 selyo, nakita ko sa ilalim ng altar ang mga kaluluwa ng mga pinaslang dahil sa Salita ng Diyos, at dahil sa testimonya na hawak nila.
[6:10] At nag-iyakan sila ng may malakas na tinig habang sinasabing, "Hanggang kailan, O Panginoon, Banal, at Totoo, na hindi Niyo hahatulan at ipaghihiganti ang aming dugo laban sa kanila na nakatira sa ibabaw ng daigdig?"
[6:11] At ibinigay sa bawat isa sa kanila ang mga togang puti, at sinabi sa kanila na magpahinga pa sila ng kaunting panahon hanggang sa makumpleto parehas ang mga kapwa alipin nila at ang mga kapatid nila ay mapatay tulad rin nila.
[6:12] At nakita ko nang buksan Niya ang ika-6 na selyo, at hala, nagkaroon ng malakas na lindol; at nagdilim ang araw tulad sa pansako sa buhok, at ang buwan ay naging tulad sa dugo;
[6:13] at ang mga bituwin ng langit ay nalaglag sa gitna ng daigdig tulad sa puno ng igos na naglalaglag ng mga hilaw na bunga nito kapag nauuga ng malakas na hangin.
[6:14] At ang langit ay natanggal tulad sa isang aklat na itinago, at bawat bundok at isla ay naalis mula sa kanilang puwesto.
[6:15] At ang mga hari ng daigdig, at ang mga dakila, at ang mga mayayaman, at ang mga heneral, at ang mga makapangyarihan, at ang bawat alipin, at ang bawat malaya ay itinago ang mga sarili sa loob ng mga kuweba, at sa loob ng mga mababatong lugar sa mga kabundukan.
[6:16] At sinabi nila sa mga kabundukan, at sa mga malalaking bato, "Bumagsak kayo sa ibabaw namin, at itago niyo kami mula sa mukha ng nakaupo sa ibabaw ng trono, at mula sa galit ng Kordero:
[6:17] dahil dumating na ang araw ng matinding galit Niya, at sino ang may kakayanang tumayo?
[7:1] At pagkatapos ng mga bagay na ito ay nakita ko ang apat na mga anghel na nakatayo sa ibabaw ng apat na sulok ng daigdig, na hawak ang apat na hangin ng daigdig, para hindi umihip ang hangin sa ibabaw ng daigdig o sa ibabaw ng dagat o sa ibabaw ng lahat ng puno.
[7:2] At nakita ko ang isa pang anghel na umangat mula sa silangan na hawak ang selyo ng Diyos na Buhay: at sumigaw siya ng malakas sa apat na mga anghel kung saan ipinagkaloob na saktan nila ang daigdig at ang dagat.
[7:3] Sabi niya, "Huwag niyong saktan ang daigdig ni ang dagat, ni ang mga puno hanggang sa mamarkahan namin ang mga alipin ng ating Diyos sa ibabaw ng mga noo nila."
[7:4] At narinig ko ang bilang ng mga namarkahan: 144,000 ang namarkahan mula sa lahat ng tribo ng mga anak ni Israel.
[7:5] 12,000 mula sa tribo ni Juda ang namarkahan. 12,000 mula sa tribo ni Reuben ang namarkahan. 12,000 mula sa tribo ni Gad ang namarkahan.
[7:6] 12,000 mula sa tribo ni Asher ang namarkahan. 12,000 mula sa tribo ni Nepthalim ang namarkahan. 12,000 mula sa tribo ni Manasses ang namarkahan.
[7:7] 12,000 mula sa tribo ni Simeon ang namarkahan. 12,000 mula sa tribo ni Levi ang namarkahan. 12,000 mula sa tribo ni Issachar ang namarkahan.
[7:8] 12,000 mula sa tribo ni Zabulon ang namarkahan. 12,000 mula sa tribo ni Joseph ang namarkahan. 12,000 mula sa tribo ni Benjamin ang namarkahan.
[7:9] Pagkatapos ng mga ito ay tumingin ako, at hala, ang daming tao na hindi kayang bilangin ninuman mula sa lahat ng bansa, at mga tribo, at mga bayan, at mga wika, ang nakatayo sa harap ng Trono at sa harap ng Kordero na nakadamit ng puting mga toga, at may hawak na mga palmera sa mga kamay nila.
[7:10] At nagsigawan sila ng malakas habang sinasabi, "Ang kaligtasan ay sa ating Diyos na nakaupo sa trono: at sa Kordero!"
[7:11] At lahat ng mga anghel ay tumayo sa palibot ng Trono, at ng mga punong-lingkod, at ng apat na nilalang, at nagpatirapa sila sa harap ng Trono at sumamba sa Diyos,
[7:12] habang sinasabi, "Amen! Ang papuri at ang kaluwalhatian, at ang karunungan, at ang pasasalamat, at ang karangalan, at ang kapangyarihan, at ang kalakasan ay sa ating Diyos magpakailan pa man! Amen."
[7:13] At tumugon ang isa sa mga punong-lingkod sabay sinabi sa akin, "Ang mga ito na nakadamit ng puting toga, sino ba sila, at saan sila nanggaling?"
[7:14] At sinabi ko sa kanya, "Ginoo, kayo po ang nakakaalam." At sinabi niya sa akin, "Ang mga ito ay sila na lumabas mula sa matinding paghihirap, at hinugasan nila ang mga toga nila, at ginawa nilang maputi ang mga baro nila sa pamamagitan ng dugo ng Kordero.
[7:15] Dahil dito sila ay kaharap ng trono ng Diyos, at naglilingkod sa Kanya araw at gabi sa loob ng Kanyang templo: at ang nakaupo sa Trono ay mananahan kapiling nila.
[7:16] Hindi na sila magugutom ni mauuhaw pa, ni hindi na sila sisikatan pa ng araw, o anumang init.
[7:17] Dahil ang Kordero na nasa gitna ng Trono ang mag-aalaga sa kanila, at gagabay sa kanila papunta sa mga bukal ng buhay na tubig, at pupunasan ng Diyos ang bawat luha mula sa kanilang mga mata.
[8:1] At nang buksan Niya ang ika-7 selyo, nagkaroon ng katahimikan sa langit ng halos kalahating oras.
[8:2] At nakita ko ang pitong mga anghel na nakatayo sa harap ng Diyos; at ibinigay sa kanila ang pitong trumpeta.
[8:3] At isa pang anghel ang dumating at tumayo sa tabi ng altar na may hawak na gintong insenso; at ibinigay sa kanya ang maraming insenso para maialay niya ang mga panalangin ng lahat ng mga banal sa ibabaw ng gintong altar na nasa tabi ng Trono.
[8:4] At umakyat ang usok ng insenso, ang mga panalangin ng mga banal, palayo sa kamay ng anghel sa harap ng Diyos.
[8:5] At kinuha ng anghel ang insenso, at pinuno ito niyong galing sa apoy ng altar, at hinagis papunta sa daigdig: at dumagundong ang mga boses, at mga kulog, at mga kidlat, na may kasamang lindol.
[8:6] At ang pitong mga anghel na may hawak na pitong trumpeta ay inihanda ang mga sarili para patunugin ang mga trumpeta.
[8:7] At nagpatunog ng trumpeta ang unang anghel, at may lumabas na yelo at apoy na may halong dugo, at naglaglagan ang mga ito sa ibabaw ng daigdig: at nasunog ang ikatlong bahagi ng mga puno, at lahat ng berdeng damo ay nasunog.
[8:8] At nagpatunog ng trumpeta ang ika-2 anghel, at parang may isang malaking bundok na nag-aapoy na itinapon sa gitna ng dagat, at naging dugo ang ikatlong bahagi ng dagat.
[8:9] At nagkamatayan ang ikatlong bahagi ng mga nilalang na may hininga na nasa ilalim ng dagat; at nasira ang ikatlong bahagi ng mga sasakyang pandagat.
[8:10] At nagpatunog ng trumpeta ang ika-3 anghel, at nalaglag mula sa langit ang malaking bituwin na naglalagablab gaya ng isang lampara, at nalaglag ito sa ibabaw ng ikatlong bahagi ng mga ilog, at sa ibabaw ng mga bukal ng tubig.
[8:11] At ang pangalan ng bituwin ay tinatawag na Uodkahoy, at ang ikatlong bahagi ng katubigan ay nahawahan ng Uodkahoy, at maraming tao ang namatay dala ng tubig dahil nagkalason ito.
[8:12] At nagpatunog ng trumpeta ang ika-4 na anghel, at tinamaan ang ikatlong bahagi ng Araw, at ang ikatlong bahagi ng buwan, at ang ikatlong bahagi ng mga bituwin; kaya nagdilim ang ikatlong bahagi nila, at nagdilim ang araw sa loob ng apat na oras parehas din sa gabi.
[8:13] At nakita ko at narinig ang isang anghel na lumilipad sa himpapawid na nagsasalita ng malakas, "Lagot, lagot, lagot ang mga nakatira sa ibabaw ng daigdig dahil sa natitira pang tunog ng trumpeta mula sa tatlong mga anghel na malapit nang magpatunog ng mga trumpeta!"
[9:1] At nagpatunog ng trumpeta ang ika-5 anghel, at nakita ko ang isang bituwin na nalaglag mula sa langit papunta sa lupa: at ibinigay sa kanya ang susi sa balon na walang hanggan ang lalim.
[9:2] At binuksan niya ang balon na walang hanggan ang lalim, at umangat ang usok mula sa balon na tulad sa usok ng dambuhalang pugon; at nagdilim ang araw at ang hangin dahil sa usok ng balon.
[9:3] At mula sa usok ay lumabas ang mga balang papunta sa daigdig, at ibinigay sa kanila ang kapangyarihan gaya sa kapangyarihan na mayroon ang mga alakdan sa lupa.
[9:4] At sinabi sa kanila na huwag nilang saktan ang mga damo sa lupa ni anumang bagay na kulay berde ni anumang puno, kundi ang mga tao lamang na walang marka ng Diyos sa kanilang mga noo.
[9:5] At ipinagkaloob sa mga ito na sila ay hindi nito mapatay, sa halip ay pahirapan sila sa loob ng limang buwan: at ang pagpapahirap sa kanila ay tulad sa sakit na pinagdadaanan ng tao kapag siya ay nakagat ng alakdan.
[9:6] At sa gitna ng mga panahong iyon ay hahanapin ng mga tao ang kamatayan, pero hindi nila ito matatagpuan; at gugustuhin nilang mamatay, pero tatakbuhan sila ng kamatayan.
[9:7] At ang itsura ng mga balang ay tulad sa mga kabayo na nakahanda para sa digmaan, at sa ibabaw ng kanilang mga ulo ay mayroong tulad sa mga koronang mukhang ginto, at ang mga mukha nila ay parang mukha ng mga tao.
[9:8] At mayroon silang buhok na tulad sa buhok ng mga babae, at ang kanilang ngipin ay tulad sa mga leon.
[9:9] At mayroon silang mga baluti tulad sa mga baluting bakal, at ang tunog ng mga pakpak nila ay tulad sa tunog ng mga karuwahe ng maraming kabayo na tumatakbo sa digmaan.
[9:10] At mayroon silang mga buntot na tulad sa mga alakdan, at may mga karayom sa kanilang mga buntot, at ang kapangyarihan nila ay saktan ang mga tao sa loob ng limang buwan.
[9:11] At mayroon silang hari na namumuno sa kanila, ang anghel ng balon na walang hanggan ang lalim. Ang pangalan niya sa Hebreo ay Abaddon, at ang pangalang niya sa Griyego ay Apollyon.
[9:12] Nakalipas na ang isang katatakutan. Tignan mo, dalawa pang katatakutan ang parating pagkatapos ng mga ito.
[9:13] At ang ika-6 na anghel ay nagpatunog ng trumpeta, at narinig ko ang isang boses mula sa apat na sungay ng gintong altar na kaharap ng Diyos
[9:14] na nagsasalita sa ika-6 na anghel na may hawak na trumpeta, "Pakawalan mo ang apat na anghel na nakatali sa tabi ng dakilang ilog ng Euphrates."
[9:15] At pinakawalan ang apat na anghel na itinalaga nang isang oras, at isang araw, at isang buwan, at isang taon para patayin nila ang ikatlong bahagi ng mga tao.
[9:16] At narinig ko ang bilang nila. At ang bilang ng hukbo ng mga kabalyero ay 200 milyon.
[9:17] At sa paraang ito ay nakita ko sa pangitain ang mga kabayo: at ang mga nakasakay sa kanila ay may mga baluti na nagbabaga, at kulay asul, at asupre: at ang mga ulo ng mga kabayo ay tulad sa ulo ng mga leon, at mula sa mga bibig ng mga ito ay lumalabas ang apoy, at usok, at asupre.
[9:18] Sa pamamagitan ng tatlong ito ay pinatay nila ang ikatlong bahagi ng mga tao: sa pamamagitan ng apoy, at ng usok, at ng asupre na lumalabas mula sa kanilang mga bibig.
[9:19] Ang kapangyarihan kasi nila ay nasa kanilang mga bibig, at sa kanilang mga buntot kasi ay may mga ulo na tulad sa mga ahas at namiminsala sila gamit ang mga ito.
[9:20] At ang natira sa mga tao na hindi namatay sa mga pesteng ito ay hindi pa rin nagsisi mula sa mga gawain ng kanilang mga kamay, para hindi na sila sumamba sa mga demonyo, at sa mga imahen na gawa sa ginto, at sa pilak, at sa tanso, at sa bato, at sa kahoy na hindi naman kayang makakita ni makarinig, ni makalakad:
[9:21] at hindi sila nagsisi mula sa kanilang pagpatay, o mula sa kanilang mga pagdodroga, o mula sa kanilang mga pakikiapid, o mula sa kanilang mga pagnanakaw.
[10:1] At nakita ko ang isa pang makapangyarihang anghel na bumababa galing sa langit, nakadamit ng ulap, at may bahaghari sa tabi ng ulo, at sa mukha niya na tulad sa araw, at ang mga paa niya ay tulad sa mga haliging apoy.
[10:2] At may hawak siyang maliit na aklat sa kamay niya na nakabukas, at inilagay niya ang kanyang kanang paa sa ibabaw ng dagat, at ang kaliwa ay sa ibabaw ng lupa.
[10:3] At sumigaw siya ng malakas tulad sa pag-atungal ng leon, at nang sumigaw siya, ang pitong mga kulog ay nagsalita sa kanilang mga boses.
[10:4] At nang ang pitong mga kulog ay nagsalita sa kanilang mga boses, ako ay magsusulat na sana: pero narinig ko ang isang boses mula sa langit na nagsabi sa akin, "Itago mo ang mga bagay na sinabi ng pitong mga kulog, at huwag mo silang isulat."
[10:5] At ang anghel na nakita kong nakatayo sa ibabaw ng dagat, at sa ibabaw ng lupa ay itinaas ang kanang kamay niya sa direksyon ng langit,
[10:6] at nanumpa sa pamamagitan Niya na nabubuhay magpakailanman, na lumikha sa langit at sa mga bagay na nasa loob nito, at sa lupa, at sa mga bagay na nasa ibabaw nito, at sa dagat, at sa mga bagay na nasa ilalim nito, dahil mauubos na ang panahon.
[10:7] Pero ito ay sa loob ng panahon ng pagtunog ng ika-7 anghel, kapag malapit nang patunugin ang trumpeta, at matapos na ang hiwaga ng Diyos, kung paano Niya inanunsyo sa Kanyang mga aliping propeta.
[10:8] At ang boses na narinig ko mula sa langit ay muling nagsalita sa akin, at nagsabi, "Lumakad ka, kunin mo ang maliit na aklat na nakabukas sa loob ng kamay ng anghel na nakatayo sa ibabaw ng dagat, at sa ibabaw ng lupa."
[10:9] At nagpunta ko sa anghel sabay sabi sa kanya, "Ibigay mo sa akin ang maliit na aklat," at sinabi niya sa akin, "Kunin mo at kainin mo ito; at gagawin nitong mapait ang iyong tiyan, pero sa loob ng bibig mo, ito ay magiging matamis tulad ng pulut-pukyutan."
[10:10] At kinuha ko ang maliit na aklat mula sa kamay ng anghel, at sinubo ko ito; at ito ay tulad sa pulut-pukyutan ang tamis sa loob ng bibig ko: at nang kainin ko ito, ito ay pumait sa tiyan ko.
[10:11] At sinabi niya sa akin, "Kailangan mo uling magpahayag ng Salita ng Diyos sa harap ng mga tao, at ng mga bansa, at sa mga may kakaibang wika, at sa maraming hari.
[11:1] At ibinigay sa akin ang isang tambo na tulad sa isang tungkod sabay sabi, "Bumangon ka, at sukatin mo ang templo ng Diyos, at ang altar, at ang mga sumasamba sa lugar na ito.
[11:2] Pero huwag mo isama ang bulwagan na nasa labas ng templo, at huwag mo itong sukatin; dahil ibinigay ito sa mga dayuhang bansa, at ang Banal na Lungsod ay tatapakan nila sa loob ng 42 buwan.
[11:3] At ipagkakaloob Ko ang dalawa kong testigo, at magpapahayag sila ng Salita ng Diyos sa loob ng 1,260 araw na nakadamit ng sako."
[11:4] Sila ang dalawang puno ng olibo, at dalawang kandelero na nakatayo sa harap ng Diyos ng daigdig.
[11:5] At kung sinuman ay gusto silang saktan, lumalabas ang apoy mula sa bibig nila, at nilalamon ang mga kalaban nila, at kung sinuman ay gusto silang saktan, sa ganitong paraan siya dapat mamatay.
[11:6] May awtoridad sila na isara ang langit para walang mahulog na ulan sa mga araw ng kanilang pagpapahayag ng Salita ng Diyos, at mayroon silang awtoridad sa mga katubigan para gawing dugo ang mga ito, at para hagupitin ang daigdig ng bawat peste gaano man nila kadalas gusto.
[11:7] At pagkatapos ng kanilang testimonya, ang halimaw na lumalabas mula sa balon na walang hanggan ang lalim ay makikipagdigmaan laban sa kanila, at sila ay matatalo niya, at papatayin niya sila.
[11:8] At ang kanilang mga bangkay ay makikita sa gitna ng kalsada ng dakilang lungsod na tinatawag na espirituwal na Sodom at Egypt, kung saan rin ang Panginoon natin ay ipinako sa krus.
[11:9] At ilan mula sa mga tao, at mga tribo, at kakaibang mga wika, at mga bansa, ay makikita ang kanilang mga bangkay sa loob ng tatlo at kalahating araw, at hindi nila pahihintulutang mailagay ang mga bangkay nila sa loob ng mga libingan.
[11:10] At ang mga nakatira sa ibabaw ng daigdig ay magdiriwang laban sa kanila, at magkakatuwaan sila, at magpapadala sila ng mga regalo sa isa't isa, dahil ang dalawang propetang ito ang nagpahirap sa kanila na nakatira sa ibabaw ng daigdig.
[11:11] At pagkatapos ng tatlo't kalahating araw, ang Espiritu ng Buhay mula sa Diyos ay pumasok sa kanila, at sila ay tumayo sa kanilang mga paa; at matinding takot ang dumapo sa mga nakakakita sa kanila.
[11:12] At narinig nila ang malakas na boses mula sa langit na nagsabi sa kanila, "Umakyat kayo dito!" At umangat sila papuntang langit sa loob ng isang ulap; at nakita sila ng mga kalaban nila.
[11:13] At sa oras na iyon ay nagkaroon ng malakas na lindol, at ang ika-10 bahagi ng lungsod ay nasalanta, at namatay sa gitna ng lindol. Ang pangalan ng mga taong napabilang ay may 7,000. At dumating ang takot sa mga natira, at nagbigay sila ng kaluwalhatian sa Diyos ng langit.
[11:14] Ang ika-2 katatakutan ay lumipas na; tignan mo, ang ika-3 katatakutan ay mabilis na darating.
[11:15] At nagpatunog ng trumpeta ang ika-7 anghel; at may malalakas na boses sa loob ng langit na nagsabing, "Ang mga kaharian ng sanlibutan ay nalipat na sa ating Panginoon, at sa Kanyang Kristo; at maghahari Siya magpakailanman!"
[11:16] At ang 24 na mga punong-lingkod na nakaupo sa kanilang mga trono sa harapan ng Diyos ay nagpatirapa at sumamba sa Diyos,
[11:17] habang sinasabi, "Nagpapasalamat kami sa Inyo Panginoong Diyos na makapangyarihan sa lahat na nasa kasalukuyan, at sa nakaraan, at sa panahong darating; dahil kinuha Niyo po ang Inyong dakilang kapangyarihan, at naghari na.
[11:18] At ang mga bansa ay nagalit, pero dumating na ang galit Niyo, at ang panahon na ang mga patay ay mahatulan, at para ibigay ang gantimpala sa mga alipin niyo: ang mga propeta, at ang mga banal, at ang mga may takot sa pangalan Niyo, ang mga aba, at ang mga dakila, at para ipahamak ang mga nagpapahamak sa daigdig."
[11:19] At nagbukas ang templo ng Diyos na nasa langit, at nakita ang Arko ng Kanyang Testamento sa loob ng Kanyang templo: at nagkaroon ng mga kidlat, at mga boses, at mga kulog, at lindol, at malaking ulan ng yelo.
[12:1] At nakita ang isang dakilang senyales sa gitna ng langit; isang babaing nakadamit ng araw, at ang buwan ay nasa ilalim ng mga paa niya, at nakapatong sa ulo niya ang koronang may 12 bituwin.
[12:2] At siya, na may dinadala sa sinapupunan, ay umiiyak sa sakit, at nahihirapan siya sa panganganak.
[12:3] At may lumitaw na isa pang senyales sa gitna ng langit; at hala, isang malaking dragon na pula, na may pitong ulo at sampung sungay, at may pitong maninipis na korona na nakapatong sa mga ulo nito.
[12:4] At ang buntot nito ay tangay-tangay ang ika-3 bahagi ng mga bituwin sa langit, at ibinato nito ang mga ito papunta sa lupa. At tumayo ang Dragon sa harapan ng Babae na malapit nang manganak para kapag nanganak siya ay magawa nitong lamunin ang anak niya.
[12:5] At siya ay nagluwal ng isang lalaking anak na nakatalagang magpastor sa lahat ng mga bansa gamit ang tungkod na bakal: at ang anak niya ay mabilis na tinangay papunta sa Diyos at sa Kanyang trono.
[12:6] At ang Babae ay tumakas papunta sa ilang kung saan ay may lugar siya na hinanda mula sa Diyos, para siya ay alagaan doon sa loob ng 1,260 araw.
[12:7] At nagkaroon ng digmaan sa gitna ng langit: si Michael at ang kanyang mga anghel ay nagkipagdigmaan laban sa Dragon. At ang Dragon ay nakipagdigmaan kasama ng mga anghel nito,
[12:8] at hindi sila nagwagi, ni natagpuan pa ang kanilang lugar sa loob ng langit.
[12:9] At pinalayas ang malaking Dragon, ang matandang Ahas na kung tawagin ay Diyablo at Satanas na nagliligaw sa buong mundo: siya ay itinapon papunta sa daigdig, at ang mga anghel niya ay kasama niyang pinalayas.
[12:10] At narinig ko ang isang malakas na boses na nagsasalita sa loob ng langit, "Ngayon ay dumating ang kaligtasan, at ang kapangyarihan, at ang kaharian ng ating Diyos, at ang awtoridad ng Kanyang Kristo: dahil pinalayas na ang taga akusa ng ating mga kapatiran na nag-aakusa sa kanila sa harap ng ating Diyos, araw at gabi.
[12:11] At sila ay nagtagumpay laban sa kanya sa pamamagitan ng dugo ng Kordero, at sa pamamagitan ng salita ng testimonya nila, at dahil hindi nila minahal ang kanilang sarili hanggang sa kamatayan.
[12:12] Dahil dito, magdiwang kayo, kalangitan, at kayo na nakatira dito! Lagot ang mga nakatira sa lupa at sa karagatan, dahil ang Diyablo ay bumaba na sa inyo na may matinding galit, yamang alam niya na kakaunting panahon ang natitira sa kanya.
[12:13] At nang makita ng Dragon na itinapon siya sa lupa, inusig niya ang Babae na nagluwal sa Lalake.
[12:14] At ibinigay sa Babae ang dalawang pakpak ng malaking agila para makalipad siya papuntang ilang papunta sa kanyang lugar kung saan ay doon siya aalagaan sa isang panahon, at mga panahon, at kalahating panahon, mula sa presensya ng Ahas.
[12:15] At isinuka ng Ahas mula sa bibig nito ang tubig na tulad sa isang ilog sa likod ng Babae, para siya ay magawa nitong tangayin sa agos ng ilog.
[12:16] Pero tinulungan ng lupa ang Babae, at binuksan ng lupa ang bibig nito at nilamon ang ilog na sinuka ng Dragon mula sa bibig niya.
[12:17] At nagalit ang Dragon sa Babae, at lumayas ito para labanan ang natitirang binhi niya na tumutupad sa mga utos ng Diyos, at nagtataglay ng testimonya ni Jesu Kristo.
[13:1] At tumayo ako sa ibabaw ng buhangin sa dagat, at nakita ko mula sa dagat na umaahon ang Halimaw na may 7 ulo, at 10 sungay, at 10 koronang maliliit sa ibabaw ng mga sungay nito, at sa ibabaw ng mga ulo nito ay ang pangalan ng kalapastanganan sa Diyos.
[13:2] At ang halimaw na nakita ko ay tulad sa isang leopardo, at ang mga paa nito ay tulad sa isang oso, at ang bibig nito ay tulad sa bibig ng isang leon: at ibinigay sa kanya ng Dragon ang kanyang kapangyarihan, at ang kanyang trono, at malawak na awtoridad.
[13:3] At nakita ko ang isa sa mga ulo nito na para bang pinaslang hanggang kamatayan; at ang nakamamatay niyang sugat ay gumaling: at nagkaroon ng pagkamangha sa buong daigdig patungkol sa Halimaw.
[13:4] At sinamba nila ang Dragon na nagbigay ng awtoridad sa Halimaw, at sinamba nila ang Halimaw habang sinasabi, "Sino ang katulad ng Halimaw? Sino ang may kakayanang lumaban sa kanya?"
[13:5] At ibinigay sa kanya ang isang bibig na magsalita ng mga dakilang bagay at kalapastanganan sa Diyos, at ibinigay sa kanya ang awtoridad na kumilos sa loob ng 42 buwan.
[13:6] At binuksan niya ang bibig niya para lapastanganin ang Diyos, lapastanganin ang pangalan Niya, at ang tabernakulo Niya, at ang mga nakatira sa loob ng langit.
[13:7] At hinayaan siya na makipagdigmaan laban sa mga banal, at na matalo niya sila: at ibinigay sa kanya ang awtoridad sa bawat isang tribo, at wika, at bansa.
[13:8] At lahat ng nakatira sa ibabaw ng daigdig ay sasamba sa kanya, na ang mga pangalan ay hindi nakasulat sa loob ng Aklat ng Buhay ng Kordero na pinaslang mula pa nang likhain ang sanlibutan.
[13:9] Kung sinuman ay may pandinig, makinig siya.
[13:10] Kung sinuman ay nakikipagtipon sa mga bihag, pupunta siya sa pagkabihag: kung sinuman ay papatay ng tao gamit ang patalim, dapat siyang mamatay gamit ang patalim. Narito ang pagtitiis at ang pananampalataya ng mga banal.
[13:11] At nakita ko ang isa pang halimaw na umaangat mula sa daigig, at mayroon itong dalawang sungay tulad sa isang tupa, at nagsasalita parang dragon.
[13:12] At kumikilos ito sa lahat ng kapangyarihan ng unang halimaw na nauna rito, at nagtatrabaho ito para ang daigdig at ang mga nakatira sa ibabaw nito ay sumamba sa unang halimaw na gumaling sa nakamamatay na sugat nito.
[13:13] At gumagawa ito ng mga matitinding senyales na kahit ang apoy ay napapababa nito mula sa langit papunta sa lupa sa harap ng mga tao.
[13:14] At nililigaw niya ang mga nakatira sa ibabaw ng daigdig sa pamamagitan ng mga senyales na ibinigay sa kanya na gawin sa harap ng Halimaw. Sinabi niya sa mga nakatira sa ibabaw ng daigdig na gumawa ng imahen para sa Halimaw na nagkasugat dahil sa patalim, pero buhay na.
[13:15] At ipinagkaloob sa kanya na magbigay ng hininga sa imahen ng Halimaw para rin makapagsalita ang imahen ng Halimaw, at gumawa ng paraan para patayin ang lahat ng hindi sumamba sa imahen ng Halimaw.
[13:16] At ginawan niya ng paraan para silang lahat na mga aba, at mga dakila, at mga mayayaman, at mga mahihirap, at mga malaya, at mga alipin na malagyan ng tatak sa ibabaw ng kanilang kanang kamay o sa ibabaw ng mga noo nila.
[13:17] At para walang sinuman ang magkaroon ng kakayanan na bumili o magbenta maliban sa kanya na mayroong tatak, o pangalan ng Halimaw, o ang numero ng pangalan nito.
[13:18] Narito ang karunungan. Ang mayroong kaunawaan ay bilangin ang numero ng Halimaw: ito kasi ay numero ng isang tao; at ang numero niya ay 666.
[14:1] At nakita ko, at hala, ang Kordero ay nakatayo sa ibabaw ng Bundok ng Zion, at kasama Niya ang 144,000, kung saan ang pangalan ng Kanyang Ama ay nakasulat sa kanilang mga noo.
[14:2] At narinig ko ang boses mula sa langit tulad sa boses ng maraming tubig, at tulad sa boses ng malakas na kulog, at narinig ko ang tunog ng mga gitarista na tumutugtog gamit ang mga gitara nila.
[14:3] At kumanta sila ng tulad sa isang bagong kanta sa harap ng trono at sa harap ng apat na nilalang at ng mga punong-lingkod: at walang may kakayanang matutunan ang kanta maliban sa 144,000 na binili Niya mula sa daigdig.
[14:4] Ang mga ito ay sila na hindi narumihan ng mga kababaihan; mga birhen kasi sila. Ang mga ito ay silang mga sumusunod sa Kordero saan man Siya pumunta. Binili sila mula sa mga tao bilang mga unang bunga para sa Diyos at para sa Kordero.
[14:5] At sa loob ng kanilang mga bibig ay walang natagpuang daya: sila kasi ay walang kapintasan sa harap ng trono ng Diyos.
[14:6] At nakita ko ang isa pang anghel na lumilipad sa gitna ng langit na may hawak ng walang hanggang Masayang Balita para mag-anunsyo sa mga nakatira sa ibabaw ng daigdig, at sa bawat bansa, at tribo, at wika, at bayan,
[14:7] na nagsasalita ng malakas, "Matakot kayo sa Diyos, at magbigay kayo sa Kanya ng luwalhati dahil dumating na ang oras ng Kanyang paghatol, at sambahin niyo Siya na gumawa ng langit at ng lupa, at ng karagatan, at ng bukal ng mga tubig."
[14:8] At may isa pang anghel na sumunod na nagsasabing, "Bumagsak! Ang dakilang lungsod ng Babylon ay bumagsak! Dahil pinainom niya ang lahat ng mga bansa mula sa katas ng ubas ng pusok ng kanyang pakikiapid."
[14:9] At ang ika-3 anghel ay sumunod sa kanila habang sinasabi ng malakas, "Kung sinuman ay sumamba sa Halimaw at sa kanyang imahen, at tumanggap ng tatak sa ibabaw ng noo niya o sa ibabaw ng kamay niya,
[14:10] siya rin ay makakainom mula sa katas ng ubas ng galit ng Diyos na purong hinalo sa loob ng baso ng galit Niya, at siya ay pahihirapan sa apoy, at sa asupre sa harap ng mga banal na anghel, at sa harap ng Kordero:
[14:11] at ang usok ng paghihirap nila ay patuloy na aangat magpakailanman, at hindi sila pagpapahingahin araw at gabi, sila na sumasamba sa Halimaw at sa imahen niya, at sinumang tumatanggap ng tatak ng pangalan niya.
[14:12] Narito ang pagtitiis ng mga banal: narito ang mga tumutupad sa mga utos ng Diyos, at ng pananampalataya ni Jesus.
[14:13] At narinig ko ang isang boses mula sa langit na nagsasabi sa akin, "Isulat mo: Mapapalad ang mga patay na namamatay na may Panginoon mula ngayon." "Oo," sabi ng Espiritu, "para magpahinga sila mula sa mga pagod nila; at ang mga gawa nila ay sumusunod sa kanila."
[14:14] At nakita ko at hala, isang puting ulap, at sa ibabaw ng ulap ay nakaupo ang isang kamukha ng Anak ng Tao na may gintong koronang nakapatong sa ulo nito, at isang matalim na karit sa Kanyang kamay.
[14:15] At isa pang anghel ang lumabas mula sa templo na sumisigaw ng malakas sa nakaupo sa ibabaw ng ulap, "Gamitin mo na ang karit Mo, at umani Ka dahil dumating na ang oras para sa Iyo na gumapas, dahil tuyo na ang anihin sa lupa."
[14:16] At ang nakaupo sa ibabaw ng ulap ay inilagay ang karit Niya sa ibabaw ng daigdig, at ang daigdig ay naani.
[14:17] At isa pang anghel ang dumating mula sa templong nasa langit. May hawak rin siyang matalim na karit.
[14:18] At isa pang anghel ang lumabas mula sa altar na may awtoridad sa apoy, at tumawag siya gamit ang malakas na sigaw sa may hawak ng matalas na karit na nagsasabing, "Gamitin mo ang matalim na karit mo, at pagsama-samahin mo ang mga buwig ng ubas sa lupa, dahil hinog na ang mga ubas nito."
[14:19] At ginamit ng anghel ang karit niya sa gitna ng daigdig, at pinagsama-sama niya ang ubasan ng daigdig, sabay hagis papunta sa dakilang pisaan ng ubas ng galit ng Diyos.
[14:20] At ang pisaan ng ubas ay inapak-apakan sa labas ng lungsod, at lumabas ang dugo mula sa pisaan ng ubas, hanggang sa busal ng mga kabayo sa layo na 296 na kilometro.
[15:1] At nakita ko ang isa pang senyales sa gitna ng langit, matindi at kamangha-mangha: pitong mga anghel na hawak ang pitong huling mga salot, dahil sa pamamagitan ng mga ito ay nakumpleto na ang galit ng Diyos.
[15:2] At nakita ko ang tulad sa karagatang salamin na may halong apoy, at ang mga nagtagumpay mula sa Halimaw, at mula sa imahen nito, at mula sa tatak nito, at mula sa numero ng pangalan nito, ay nakatayo sa ibabaw ng karagatang salamin, na may hawak ng mga gitara ng Diyos.
[15:3] At kinanta nila ang awit ni Moises ang alipin ng Diyos, at ang awit ng Kordero na nagsasabing, "Dakila at kamangha-mangha ang mga gawain Niyo, Panginoong Diyos na makapangyarihan sa lahat. Matuwid at makatotohanan ang mga paraan Niyo, O Hari ng mga banal.
[15:4] Sino po ang hinding hindi matatakot sa Inyo, Panginoon, at luluwalhatiin ang pangalan Niyo? Dahil Kayo lamang po ang banal. Kaya lahat po ng bansa ay lalapit at sasamba sa harap Niyo, dahil ang Inyo pong katuwiran ay nailantad na."
[15:5] At pagkatapos ng mga bagay na ito ay tumingin ako, at hala, nakabukas ang templo ng tabernakulo ng testimonya sa gitna ng langit.
[15:6] At lumabas ang pitong anghel na may hawak na pitong mga salot mula sa templo na nakadamit ng pino at maputing lino, at nakabigkis sa palibot ng mga dibdib ng mga ginintuang bigkis.
[15:7] At isa mula sa apat na mga nilalang ay nagbigay sa pitong anghel ng pitong gintong mangkok na puno ng galit ng Diyos, ang nabubuhay magpakailanman.
[15:8] At napuno ang templo ng usok mula sa kaluwalhatian ng Diyos, at mula sa Kanyang kapangyarihan; at walang may kakayanan na pumasok sa loob ng templo hanggang sa matapos ang pitong mga salot ng pitong anghel.
[16:1] At narinig ko ang malakas na boses mula sa templo na nagsasalita sa pitong anghel, "Humayo kayo at ibuhos niyo ang mga mangkok ng galit ng Diyos papunta sa daigdig."
[16:2] At umalis ang una, at ibinuhos ang laman ng kanyang mangkok sa ibabaw ng daigdig; at lumitaw ang masama at makirot na sugat sa mga tao na taglay ang tatak ng Halimaw, at ang mga sumasamba sa imahen nito.
[16:3] At ibinuhos ng ika-2 anghel ang mangkok nito papunta sa dagat, at ito ay naging dugo tulad sa patay, at lahat ng buhay na nilalang sa ilalim ng dagat ay namatay.
[16:4] At ibinuhos ng ika-3 anghel ang kanyang mangkok papunta sa mga ilog, at sa mga bukal ng tubig, at naging dugo ang mga ito.
[16:5] At narinig ko ang anghel ng mga tubig na nagsasabing, "Panginoon, matuwid Ka at banal noon at ngayon, dahil hinatulan Mo ang mga ito,
[16:6] dahil pinadanak nila ang dugo ng mga banal at ng mga propeta, at binigyan niyo sila ng dugo para mainom, dahil karapat-dapat sila.
[16:7] At narinig ko ang isa pa mula sa altar na nagsasabing, "Totoo, Panginoong Diyos na makapangyarihan sa lahat, tunay at matuwid ang Inyong mga hatol."
[16:8] At ibinuhos ng ika-4 na anghel ang mangkok niya papunta sa araw, at ibinigay sa kanya ang kapangyarihan na idarang ang mga tao sa apoy.
[16:9] At napaso ang mga tao sa matinding init, at minura nila ang pangalan ng Diyos na may kapangyarihan sa mga salot na ito, at hindi sila nagbalik-loob para magbigay luwalhati sa Kanya.
[16:10] At ibinuhos ng ika-5 anghel ang mangkok niya sa ibabaw ng trono ng Halimaw, at naging madilim ang kaharian nito, at nginuya nila ang mga dila nila dala ng sakit,
[16:11] At nagsalita sila ng masama sa Diyos ng langit dala ng sakit nila at dala ng kanilang mga sugat, at hindi sila nagbago mula sa kanilang mga gawain.
[16:12] At ibinuhos ng ika-6 na anghel ang mangkok niya sa ibabaw ng dakilang ilog Euphrates, at ang tubig nito ay natuyo para ihanda ang daraanan ng mga hari sa silangan.
[16:13] At nakita kong lumabas mula sa bibig ng Dragon, at mula sa bibig ng Halimaw, at mula sa bibig ng pekeng propeta ang tatlong maruruming espiritu na mukhang mga palaka.
[16:14] Sila kasi ang mga espiritu ng mga demonyo na gumagawa ng mga himala, na nagpupunta sa mga hari ng daigdig, at ng buong mundo para tipunin sila sa digmaan nitong dakilang araw ng Diyos na makapangyarihan sa lahat.
[16:15] "Tignan mo, dumarating Ako tulad sa isang magnanakaw. Mapalad ang nagbabantay, at iniingatan ang kanyang mga damit, para hindi siya lumakad ng hubad, at makita nila ang kanyang kahihiyan."
[16:16] At tinipon niya ang mga ito papunta sa lugar na tinatawag sa Hebreo na Armageddon.
[16:17] At ibinuhos ng ika-7 anghel ang mangkok niya papunta sa hangin, at lumabas ang malakas na boses mula sa templo ng langit mula sa trono na nagsabing, "Tapos na!"
[16:18] At nagkaroon ng mga boses, at mga kulog, at mga kidlat, at nagkaroon ng napakalakas na lindol kung saan ang tindi ng lakas ng lindol ay iyong hindi pa nangyari mula pa nang magkaroon ng mga tao sa ibabaw ng daigdig.
[16:19] At nahati ang dakilang lungsod sa tatlong bahagi, at ang mga lungsod ng mga bansa ay lumubog, at naalala sa harap ng Diyos ang dakilang Babylon, para ibigay sa kanya ang baso ng alak ng init ng Kanyang galit.
[16:20] At nawala ang bawat isla, at ang mga bundok ay di na makita.
[16:21] At malalaking yelo na tumitimbang ng halos isang kaban ang nahulog mula sa langit papunta sa mga tao. At minura ng mga tao ang Diyos dahil sa salot ng yelo, dahil sobrang lala ng salot na ito.
[17:1] At lumapit ang isa sa mga pitong anghel na may hawak na pitong mga mangkok, at kinausap ako. Sabi niya sa akin, "Halika! Ipapakita ko sa iyo ang hatol sa dakilang puta na nakaupo sa ibabaw ng maraming tubig.
[17:2] Sa kanya nakiapid ang mga hari ng daigdig, at ang mga nakatira sa daigdig ay nalasing dala ng alak ng kanyang pakikiapid."
[17:3] At dinala niya ako sa espiritu papunta sa ilang, at nakita ko ang isang babae na nakaupo sa ibabaw ng isang mapulang halimaw na puno ng mga pangalan ng kalapastanganan sa Diyos na may 7 ulo at 10 sungay.
[17:4] At ang babae ay nakadamit ng kulay ube at matingkad na pula, at napapalibutan ng ginto, at mamahaling bato, at ng mga perlas. May hawak siyang gintong baso sa kamay niya na puno ng mga kasuklam-suklam, at ng dumi ng kahalayan niya.
[17:5] At sa kanyang noo ay nakasulat ang pangalan, "HIWAGA, DAKILANG BABYLON, ANG INA NG MGA PUTA AT NG MGA KASUKLAM-SUKLAM SA MUNDO."
[17:6] At nakita ko ang Babae na lasing mula sa dugo ng mga banal, at mula sa dugo ng mga martir ni Jesus. At namangha ako nang matinding pagkamangha nang makita ko siya.
[17:7] At sinabi sa akin ng anghel, "Bakit ka namamangha? Sasabihin ko sa iyo ang hiwaga ng Babae, at ng halimaw na nagdadala sa kanya na may 7 ulo, at 10 sungay.
[17:8] Ang Halimaw na nakita mo ay nakaraan na, at wala na, at aakyat siya mula sa balon na walang hanggan ang lalim, at pupunta sa pagkawasak: at ang mga nakatira sa ibabaw ng daigdig na ang mga pangalan ay hindi nakasulat sa Aklat ng Buhay mula pa nang lalangin ang sanlibutan ay mamamangha kapag nakita nila ang Halimaw kung saan noon ay siya pa, pero hindi na ngayon, at sa darating.
[17:9] Narito ang kahulugan na may karunungan. Ang 7 mga ulo ay 7 mga bundok kung saan nakaupo ang Babae.
[17:10] At 7 ang mga hari. Ang 5 ay nalaglag na, at ang isa ay nandiyan pa. Ang isa ay hindi pa dumating; pero kapag dumating siya, kailangan niyang manatili sa maigsing panahon.
[17:11] At ang Halimaw na nakaraan na, at hindi na ngayon, siya rin ang ika-8, at isa siya sa 7, at hahantong sa kanyang pagkawasak.
[17:12] At ang 10 mga sungay na nakita mo ay 10 mga hari na hindi pa tumatanggap ng kaharian, pero tatanggap sila ng awtoridad tulad sa mga hari sa isang oras kasama ng Halimaw.
[17:13] Ang mga ito ay may iisang kaisipan, at isusuko nila ang sarili nilang kapangyarihan at awtoridad sa Halimaw.
[17:14] Ang mga kasama ng Kordero ay makikipagdigma, at ang Kordero ay magwawagi laban sa kanila, dahil Siya ang Panginoon ng mga panginoon, at Hari ng mga hari: at ang mga kasamahan Niya ay mga tinawag, at mga pinili, at mga matapat."
[17:15] At sinabi Niya sa akin, "Ang mga tubig na nakita mo, kung saan nakaupo ang Puta ay mga bayan, at maraming tao, at mga bansa, at mga iba't ibang wika.
[17:16] At ang 10 mga sungay na nakita mo sa ibabaw ng Halimaw, ang mga ito ay aayawan ang Puta, at siya ay wawasakin at huhubaran nila, at kakainin nila ang laman niya, at siya ay sisilaban nila ng apoy.
[17:17] Inilagay kasi ng Diyos sa kanilang mga puso na gawin ang kaisipan Niya, at na magkaisa ng hangarin at ibigay ang kanilang kaharian sa Halimaw hanggang sa maganap ang mga salita ng Diyos.
[17:18] At ang Babae na nakita mo ay ang dakilang lungsod na may kapamahalaan sa mga hari ng daigdig.
[18:1] At pagkatapos ng mga bagay na ito ay nakita ko ang isang anghel na bumababa mula sa langit na may dakilang awtoridad, at ang daigdig ay nagliwanag dala ng kanyang kaningningan.
[18:2] At sumigaw siya ng pagkalakas-lakas sa pagsasabi, "Bagsak, bagsak na ang dakilang Babylon, at siya ay naging tirahan ng mga demonyo, at tambayan ng lahat ng maruruming espiritu, at tambayan ng lahat ng marurumi at kinaiinisang ibon!
[18:3] Dahil ang lahat ng mga bansa ay nalasing mula sa alak ng pusok ng pakikiapid niya, at ang mga hari ng daigdig ay nakiapid kasama niya, at ang mga mangangalakal ng daigdig ay yumaman mula sa kapangyarihan ng kanyang karangyaan."
[18:4] At narinig ko ang isa pang boses mula sa langit na nagsasabi, "Umalis kayo palayo sa kanya, aking bayan, para hindi kayo makisalo sa mga kasalanan niya, at para hindi kayo makatanggap mula sa mga kalamidad niya.
[18:5] Dahil umabot na hanggang langit ang mga kasalanan niya, at ang Diyos ay naalala ang mga kasamaan niya.
[18:6] Iganti niyo sa kanya tulad rin sa iginanti niya sa inyo, at doblehin niyo ang doble sa kanya ayon sa mga ginawa niya. Sa loob ng baso na kanyang pinagbuhusan ay ibuhos niyo ang doble sa kanya.
[18:7] Kung gaano katindi niya niluwalhati ang sarili niya at kung gaano katindi siya namuhay sa karangyaan, sa ganitong paraan niyo ibigay sa kanya ang pahirap at pagluluksa. Dahil sinasabi niya sa loob ng puso niya, "Isa akong reynang nakaupo, at hindi ako isang balo, at hinding hindi ko mararanasan ang pagluluksa."
[18:8] Dahil dito ay darating ang mga salot niya sa loob ng isang araw, kamatayan, at pagluluksa, at taggutom, at siya ay lalamunin ng apoy dahil malakas ang Panginoong Diyos na humahatol sa kanya.
[18:9] At kapag nakita nila ang usok ng pagliliyab niya, ang mga hari ng daigdig na nakiapid kasama niya, at namuhay sa karangyaan ay magluluksa para sa kanya at babayuhin nila ang dibdib nila para sa kanya.
[18:10] Tatayo sila sa malayo dahil sa takot ng paghihirap niya sabay magsasabing, "Lagot, lagot, ang dakilang lungsod ng Babylon, ang lungsod na makapangyarihan, dahil darating sa isang oras ang sentensya mo!"
[18:11] At ang mga negosyante ng daigdig ay mag-iiyakan at magluluksa para sa kanya dahil wala nang bumibili ng kanyang produkto:
[18:12] produktong ginto, at pilak, at mamahaling bato, at perlas, pinong lino, at mga telang lila, seda, matingkad na pula, at lahat ng mababangong kahoy, at bawat kasangkapang gawa sa garing, at bawat kasangkapang gawa sa mamahaling kahoy, at tanso, bakal, at marmol,
[18:13] at canela, insenso, pamahid, kamanyang, katas ng ubas, langis, pinong harina, trigo, at mga baka, tupa, mga kabayo, mga karuwahe, mga alipin, at mga kaluluwa ng mga tao.
[18:14] At ang mga hinog na bunga na hangarin ng kaluluwa mo ay umalis na mula sa iyo, at lahat ng luho at makikintab na bagay ay umalis na mula sa iyo, at hinding hindi mo na sila makikita pa.
[18:15] Ang mga negosyanteng ito na yumaman dahil sa kanya ay tatayo sa malayo dahil sa takot ng paghihirap, pag-iyak, at pagluluksa niya.
[18:16] At sasabihin nila, "Naku po, naku po! Ang dakilang lungsod na nadaramtan ng pinong lino, at damit na lila, at matingkad na pula, na napapalibutan ng ginto at mamahaling bato, at mga perlas!
[18:17] Sa loob kasi ng isang oras ay nasalanta ang napakalaking kayamanan. At bawat tagamaniobra ng barko, at lahat ng mga taong nakasakay sa barko, at mga marinero, at lahat ng nagtatrabaho sa karagatan ay tatayo sa kalayuan,
[18:18] at mag-iiyakan habang tinitignan ang usok ng pag-aapoy niya. Sasabihin nila, "Sino ang kagaya ng dakilang lungsod na ito?"
[18:19] At naglalagay sila ng abo sa ibabaw ng kanilang mga ulo at nagsisigawan, nag-iiyakan, at nagluluksa, habang sinasabi, "Naku po, naku po! Ang dakilang lungsod kung saan yumaman ang lahat ng may mga sasakyang pandagat sa gitna ng karagatan dahil sa kanyang karangyaan! Sa loob kasi ng isang oras ay nawala ang lahat sa kanya."
[18:20] Magdiwang kayo laban sa kanya, Kalangitan, at mga banal na mensahero at mga propeta dahil sumang-ayon ang Diyos sa hatol niyo para sa kanya.
[18:21] At binuhat ng isang malakas na anghel ang isang malaking gilingang bato, at hinagis niya ito sa gitna ng dagat sabay sabi, "Sa ganitong karahas na paraan ilulubog ang dakilang lungsod ng Babylon, at hinding hindi na ito madidiskubre pa.
[18:22] At ang tunog ng mga gitarista at ng mga manunugtog ng instrumento, at mga manunugtog ng plauta, at mga manunugtog ng trumpeta ay hinding hindi na maririnig pa sa iyo; at bawat isang manggagawa ng anumang produkto ay hinding hindi na sa iyo matatagpuan pa; at ang tunog ng gilingan ay hinding hindi na sa iyo maririnig pa;
[18:23] At ang liwanag ng lampara ay hinding hindi na sa iyo magliliwanag pa; at ang boses ng lalaking ikinakasal, at ng babaing ikinakasal ay hinding hindi na sa iyo maririnig: dahil ang iyong mga negosyante ay ang mga dakilang tao ng daigdig; dahil sa pamamagitan ng iyong mga panggagamot ay iniligaw niyo ang lahat ng mga bansa.
[18:24] At sa kanya ay natagpuan ang dugo ng mga propeta, at ng mga banal, at ng lahat ng mga pinatay sa ibabaw ng daigdig.
[19:1] At pagkatapos ng mga bagay na ito ay narinig ko ang malakas na boses ng malaking bilang ng mga tao sa langit na nagsasabing, "Purihin ang Panginoon! Ang kaligtasan, at ang kaluwalhatian, at ang karangalan, at ang kapangyarihan sa ating Panginoong Diyos:
[19:2] dahil totoo at matuwid ang Kanyang mga hatol. Hinatulan Niya kasi ang Dakilang Puta na sumira sa daigdig sa pamamagitan ng pagkikiapid nito, at ipinaghiganti Niya ang dugo ng mga alipin Niya mula sa kamay nito."
[19:3] At sinabi nila sa pangalawang pagkakataon, "Purihin ang Panginoon! At ang usok niya ay umaangat magpakailanman."
[19:4] At nagpatirapa ang 24 na punong-lingkod, at ang 4 na mga nilalang, at sumamba sila sa Diyos na nakaupo sa Trono sabay sabi, "Amen, Purihing ang Panginoon!"
[19:5] At isang boses ang lumabas mula sa Trono na nagsasabing, "Purihin ang ating Diyos, lahat ng mga alipin Niya, at ng mga may takot sa Kanya, parehong mga aba at mga dakila.
[19:6] At narinig ko tulad sa isang tunog ng malaking bilang ng mga tao, at tulad sa tunog ng maraming tubig, at tulad sa tunog ng malalakas na kulog na nagsasabi, "Purihin ang Panginoon dahil naghari ang Panginoong Diyos na makapangyarihan sa lahat.
[19:7] Nagdiriwang tayo at nagsasaya, at nagbibigay ng luwalhati sa Kanya dahil dumating na ang kasal ng Kordero at ang asawa Niya ay hinanda na ang kanyang sarili.
[19:8] At ipinagkaloob sa kanya na madamitan siya ng pinong lino, malinis, at maliwanag: dahil ang pinong lino ay ang katuwiran ng mga banal.
[19:9] At sinabi niya sa akin, "Isulat mo, 'Mapalad ang mga tinawag papunta sa hapunan ng kasal ng Kordero.'" At sinabi niya sa akin, "Ito ang mga totoong Salita ng Diyos."
[19:10] At nagpatirapa ako sa harap ng mga paa niya para sambahin siya, pero sinabi niya sa akin, "Mag-ingat ka na hindi gawin iyan: ako ay kapwa mo alipin, at mula sa iyong mga kapatid na taglay ang testimonya ni Jesus. Ang Diyos ang sambahin mo: dahil ang testimonya ni Jesus ay ang espiritu ng pagpapahayag ng Salita ng Diyos.
[19:11] At nakita kong nagbukas ang langit, at hala, isang puting kabayo, at ang pangalan ng nakasakay dito ay Matapat at Totoo, at sa pamamagitan ng katuwiran ay humahatol Siya at nakikipagdigma.
[19:12] At ang mga mata Niya ay tulad sa isang lagablab ng apoy, at nakapatong sa ulo Niya ang maraming maninipis na korona na may nakasulat na pangalan, na walang nakakaalam kundi Siya.
[19:13] At nadaramtan Siya ng barong sinawsaw sa dugo, at ang pangalan Niya ay tinatawag na Salita ng Diyos.
[19:14] At ang mga hukbo sa langit ay sumusunod sa Kanya na nakasakay sa mga puting kabayo na nakadamit ng pinong lino na puti at malinis.
[19:15] At mula sa bibig Niya ay lumalabas ang matalim na espada na sa pamamagitan nito ay pinaslang Niya ang mga bansa: at Siya ang magpapastor sa kanila gamit ang tungkod na bakal, at tinatapak-tapakan Niya ang pisaan ng katas ng ubas ng pusok at ng galit ng Diyos na makapangyarihan sa lahat.
[19:16] At mayroong Siyang pangalan na nakasulat sa balabal at sa hita Niya, HARI NG MGA HARI, AT PANGINOON NG MGA PANGINOON.
[19:17] At nakita ko ang isang anghel na nakatayo sa gitna ng araw; at sumigaw siya ng malakas habang sinasabi sa lahat ng mga ibon na lumilipad sa himpapawid, "Halikayo, at magsama-sama kayo papunta sa hapunan ng dakilang Diyos,
[19:18] para makakain kayo ng karne ng mga hari, at karne ng mga heneral, at ng karne ng mga makapangyarihan, at ng karne ng mga kabayo, at ng mga nakasakay sa mga ito, at ng karne ng lahat ng mga malaya, at ng mga alipin, at ng mga aba, at ng mga dakila."
[19:19] At nakita ko ang Halimaw at ang mga hari ng daigdig, at ang mga hukbo nila na nagkatipon para makipagdigma laban sa Kanya na nakasakay sa kabayo, at laban sa Kanyang hukbo.
[19:20] At nadakip ang Halimaw, at kasama nito ang Pekeng Propeta na gumawa ng mga senyales sa harapan nito. Sa pamamagitan ng mga ito ay nalinlang niya ang mga tumanggap ng tatak ng Halimaw, at ang mga sumasamba sa imahen nito. Ang dalawang ito ay itinapon ng buhay papunta sa lawa ng apoy na naglalagablab sa asupre.
[19:21] At ang mga natira ay namatay gamit ang espada na lumalabas mula sa bibig Niya na nakasakay sa kabayo, at lahat ng mga ibon ay nabusog mula sa mga karne nila.
[20:1] At nakita ko ang isang anghel na bumababa mula sa langit na may hawak sa kamay nito na susi sa balon na walang hanggan ang lalim, at isang malaking kadena.
[20:2] At hinuli niya ang Dragon, ang matandang ahas na siyang Diyablo at Satanas, at kinulong niya ito sa loob ng 1,000 taon,
[20:3] at hinagis niya ito sa balon na walang hanggan ang lalim, at kinulong ito, at naglagay ng selyo sa itaas nito para hindi na ito makapanloko ng mga bansa hanggang sa matapos ang 1,000 taon, at pagkatapos nito ay kailangan itong pakawalan sa maigsing panahon.
[20:4] At nakita ko ang mga trono, at naupo sila sa mga ito, at sila ay binigyan ng hatol. At nakita ko ang mga kaluluwa ng mga napugutan ng ulo alang-alang sa testimonya ni Jesus, at alang-alang sa Salita ng Diyos. At sila ay hindi sumamba sa Halimaw, ni sa kanyang imahen at hindi tumanggap ng tatak sa mga noo nila, at sa mga kamay nila. Nabuhay rin sila at nagharing kasama ni Kristo ng 1,000 taon.
[20:5] (Pero ang natitirang mga patay ay hindi muling nabuhay hanggang sa matapos ang 1,000 taon.) Ito ang unang pagbangon ng mga patay.
[20:6] Mapalad at banal ang nagkaroon ng parte sa panahon ng unang pagbangon ng mga patay. Walang kapangyarihan sa kanila ang ikalawang kamatayan, sa halip, sila ay magiging mga pari ng Diyos, at ni Kristo, at maghaharing kasama Niya ng 1,000 taon.
[20:7] At kapag natapos na ang 1,000 taon ay pakakawalan si Satanas mula sa kulungan niya.
[20:8] At lalabas siya para iligaw ang mga bansa na nasa apat na sulok ng daigdig. Sina Gog at si Magog ay nagsanib puwersa para sa digmaan: na ang bilang ay maikukumpara sa buhangin ng dagat.
[20:9] At umakyat sila sa mataas na puwesto ng daigdig, at pinalibutan ang hukbo ng mga banal, at ang minamahal na lungsod. Pero umulan ng apoy mula sa Diyos palabas ng langit, at nilamon sila nito.
[20:10] At ang Diyablo na nanlinlang sa kanila ay tinapon sa gitna ng lawa ng apoy at ng asupre, kung nasaan ang Halimaw at ang Pekeng Propeta. At sila ay pahihirapan araw at gabi magpakailanman.
[20:11] At nakita ko ang isang malaking tronong puti, at ang nakaupo sa ibabaw nito. Mula sa presensya Niya ay naglaho ang daigdig at ang langit, at wala nang makitang lugar pa para sa kanila.
[20:12] At nakita ko ang mga patay, mga aba at mga dakila, na nakatayo sa harap ng Diyos, at nakabukas ang mga aklat. Isa pang aklat ang binuksan, ito ang Aklat ng Buhay. At hinatulan ang mga patay mula sa mga nakasulat sa loob ng mga aklat, batay sa mga ginawa nila.
[20:13] At ibinigay ng dagat ang mga patay na nasa loob nito, at ang Kamatayan at ang mundo ng mga patay ay ibinigay ang mga patay na nasa loob nila, at bawat isa ay hinatulan batay sa mga ginawa nila.
[20:14] At ang Kamatayan at ang mundo ng mga patay ay tinapon sa gitna ng lawa ng apoy. Ito ang ikalawang kamatayan.
[20:15] At sinumang hindi nakitang nakasulat sa loob ng Aklat ng Buhay ay itinapon sa gitna ng lawa ng apoy.
[21:1] At nakita ko ang bagong langit, at ang bagong daigdig: dahil ang unang langit at ang unang daigdig ay naglaho na; at wala na ang karagatan.
[21:2] At akong si Juan ay nakita ang Banal na Lungsod, ang bagong Jerusalem na bumababa mula sa Diyos galing sa langit, na nakahanda tulad sa isang babaing ikinakasal na nakagayak para sa kanyang asawang lalake.
[21:3] At narinig ko ang isang malaking boses mula sa langit na nagsasabi, "Tignan mo, ang tabernakulo ng Diyos ay kasama ng mga tao, at mananahan Siya kasama nila, at sila ay magiging Kanyang bayan, at ang Diyos mismo ay makakasama nila at magiging kanilang Diyos.
[21:4] At pupunasan ng Diyos ang bawat luha mula sa mga mata nila; at wala nang mangyayaring kamatayan, o pagluluksa, o iyakan, at wala nang mararamdamang sakit: dahil lumipas na ang naunang mga bagay.
[21:5] At nagsabi ang nakaupo sa Trono, "Tignan mo, ginagawa Kong bago ang lahat ng bagay." At sinabi Niya sa akin, "Isulat mo: dahil ang mga salitang ito ay totoo, at matapat."
[21:6] At sinabi Niya sa akin, "Tapos na. Ako ang Alpha, at ang Omega, ang Una at ang Huli. Ibibigay Ko ng walang bayad sa nauuhaw ang tubig na galing sa bukal ng tubig ng Buhay.
[21:7] Ang nagtatagumpay ay magmamana ng lahat at Ako ay magiging Diyos niya, at siya ay magiging anak Ko.
[21:8] Pero ang mga takot, at mga di nananampalataya, at mga kasuklam-suklam, at mga mamamatay-tao, at mga nakikiapid, at mga nagtutulak ng droga, at mga sumasamba sa diyos-diyosan, at lahat ng mga sinungaling, ang mamanahin nila ay nasa loob ng lawa ng apoy at ng asupre na naglalagablab. Ito ang ikalawang kamatayan.
[21:9] At lumapit sa akin ang isa sa 7 mga anghel na may hawak na 7 mangkok na puno ng 7 huling mga salot. At nangusap siya sa akin na nagsasabing, "Halika, ipapakita ko sa iyo ang Babaing ikinakasal, ang asawa ng Kordero.
[21:10] At dinala niya ako sa espiritu sa ibabaw ng malaki at mataas na bundok, at ipinakita niya sa akin ang dakilang lungsod, ang banal na Jerusalem na bumababa mula sa langit galing sa Diyos.
[21:11] Taglay nito ang kaluwalhatian ng Diyos, at ang kaningningan nito ay tulad sa mamahaling bato, tulad sa isang jasper na bato na kasing linaw ng kristal.
[21:12] Mayroon din itong malaki at mataas na pader na may 12 tarangkahan, at sa tabi ng mga tarangkahan ay 12 anghel, at may mga pangalan na nakasulat. Ang mga ito ay ang pangalan ng 12 tribo ng mga anak ni Israel.
[21:13] Sa silangan, 3 tarangkahan; sa hilaga, 3 tarangkahan; sa timog, 3 tarangkahan; at sa kanluran, 3 tarangkahan.
[21:14] At ang pader ng lungsod ay may 12 pundasyon, at nasa mga ito ang pangalan ng 12 mga mensahero ng Kordero.
[21:15] At ang nagsasalita sa akin ay may hawak na gintong tambo na gamit niya para sukatin ang lungsod, at ang mga tarangkahan nito, pati ang mga pader nito.
[21:16] At ang lungsod ay parisukat ang plano, dahil ang haba nito ay pareho din sa lapad nito. At sinukat niya ang lungsod gamit ang tambo, 2,200 kilometro ang layo. Kasing layo rin nito ang lapad, at ang taas.
[21:17] At sinukat niya ang pader nito, 72 metro, sa sukat ng tao, ibig sabihin ay iyong galing sa anghel.
[21:18] At ang ginamit na materyales sa pader nito ay jasper: at ang lungsod ay purong ginto, tulad sa malinaw na salamin.
[21:19] At ang pundasyon ng pader ng lungsod ay napapalamutian ng lahat ng uri ng mamahaling bato. Ang unang pundasyon ay jasper; ang ika-2 ay sapiro; ang ika-3 ay calcedonia; ang ika-4 ay esmeralda;
[21:20] ang ika-5 ay onyx; ang ika-6 ay sardio; ang ika-7 ay crisolito; ang ika-8 ay berilo; ang ika-9 ay topacio; ang ika-10 ay crisopasio; ang ika-11 ay jacinto; ang ika-12 ay ametista.
[21:21] At ang 12 tarangkahan ay 12 mga perlas; bawat isang tarangkahan ay gawa sa isang buong perlas. At ang kalsada ng lungsod ay purong ginto na kasing linaw ng salamin.
[21:22] At wala akong nakitang templo sa loob nito: dahil ang Panginoong Diyos na makapangyarihan sa lahat at ang Kordero ang templo nito.
[21:23] At ang lungsod ay hindi na kailangan ng araw, o ng buwan para ilawan ang loob nito: dahil ang kaluwalhatian ng Diyos ay nagliliwanag dito, at ang ilawan nito ay ang Kordero.
[21:24] At ang mga bansa na naligtas ay lalakad sa loob ng liwanag nito: at ang mga hari ng daigdig ay dadalhin ang kanilang kaluwalhatian at karangalan sa loob nito.
[21:25] At walang araw na isasara ang mga tarangkahan nito, dahil wala nang gabi doon.
[21:26] At dadalhin nila ang kaluwalhatian at ang karangalan ng mga bansa sa loob nito.
[21:27] At walang walang makakapasok sa loob nito na kahit anong nagpaparumi, at gumagawa ng kasuklam-suklam, at kasinungalingan, kundi iyong nakasulat sa loob ng Aklat ng Buhay ng Kordero.
[22:1] At ipinakita niya sa akin ang malinis na ilog ng tubig ng Buhay na kasing linaw ng kristal na umaagos mula sa trono ng Diyos at ng Kordero.
[22:2] Sa gitna ng kalsada nito, at sa magkabilang gilid ng ilog ay makikita ang Puno ng Buhay na naglalabas ng 12 klasing bunga, at naglalabas ito ng bunga kada isang buwan. At ang mga dahon ng puno ay para sa kagalingan ng mga bansa.
[22:3] At wala nang anumang sumpa: pero ang trono ng Diyos at ng Kordero ay doon matatagpuan; at ang mga alipin Niya ay maglilingkod sa Kanya.
[22:4] At makikita nila ang mukha Niya; at ang pangalan Niya sa kanilang mga noo.
[22:5] At hindi darating doon ang gabi, at hindi na kailangan pa ng ilawan at liwanag ng araw, dahil ang Panginoong Diyos ang magbibigay liwanag sa kanila, at sila ay maghahari magpakailanman.
[22:6] At sinabi niya sa akin, "Ang mga salitang ito ay matapat at totoo: at ang Panginoong Diyos ng mga banal na propeta ay ipinadala ang anghel Niya para ipakita sa mga alipin Niya ang mga bagay na dapat mangyari sa maigsing panahon.
[22:7] Tignan mo, agad akong darating. Mapalad ang tumutupad sa mga salita ng propesiya ng aklat na ito."
[22:8] At akong si Juan ang nakakakita at nakakarinig sa mga bagay na ito. At matapos kong marinig at makita ay nagpatirapa ako para sumamba sa tapat ng paa ng anghel na nagpakita sa akin sa mga bagay na ito.
[22:9] At sinabi niya sa akin, "Pakaingatan mong hindi gawin yan! Dahil ako ay kapwa mo alipin at mula sa mga kapatid mo na mga propeta, at kabilang sa mga tumutupad sa mga salita ng aklat na ito. Ang Diyos ang sambahin mo."
[22:10] At sinabi niya sa akin, "Huwag mong isara ang mga salita ng propesiya ng aklat na ito dahil malapit na ang itinakdang panahon.
[22:11] Ang masama ay magpakasama pa: at ang marumi ay magpakarumi pa: at ang matuwid ay magpakatuwid pa: at ang banal ay magpakabanal pa.
[22:12] At tignan mo, agad akong darating, at ang gantimpala Ko ay kasama Ko para bayaran ang bawat isa ayon sa kanyang magiging trabaho.
[22:13] Ako ang Alpha at ang Omega, ang Simula at ang Wakas, ang Una at ang Huli."
[22:14] Mapapalad ang mga gumagawa ng mga utos Niya, upang sila ay magkaroon ng karapatan sa Puno ng Buhay, at para sila ay makapasok sa mga tarangkahan papunta sa Lungsod.
[22:15] At nasa labas ang mga aso, pati ang mga espiritista, at ang mga imoral, saka ang mga mamamatay tao, at ang mga mananamba ng diyus-diyosan, at bawat isang nagmamahal at gumagawa ng kasinungalingan.
[22:16] "Akong si Jesus ang nagpadala sa anghel Ko para magpatotoo sa inyo patungkol sa mga bagay na ito sa mga konggregasyon. Ako ang Ugat at ang Anak ni David, ang Maliwanag na Bituwin sa umaga.
[22:17] At ang Espiritu, at ang Babaing ikinakasal ay nagsasabing, "Halika!" At ang nakikinig ay magsabi ng, "Halika!" At ang nauuhaw ay lumapit; at sinumang may gusto, kumuha siya ng tubig ng Buhay na walang bayad.
[22:18] Dahil kasama kong nagpapatotoo ang bawat isang nakikinig sa mga salita ng propesiya ng aklat na ito. Kung sinuman ang nagdaragdag sa mga bagay na ito, idaragdag ng Diyos sa kanya ang mga kalamidad na nakasulat sa aklat na ito.
[22:19] At kung sinuman ang nagtatanggal ng mga salita sa aklat ng propesiyang ito, tatanggalin ng Diyos ang parte niya mula sa aklat ng Buhay, at mula sa Banal na Lungsod, at mula sa mga bagay na nakasulat sa aklat na ito.
[22:20] Ang nagpapatotoo sa mga bagay na ito ay nagsasabi, "Totoong darating Ako agad." Amen! Kaya nga, dumating na po Kayo, Panginoong Jesus!
[22:21] Ang kagandahang-loob ng ating Panginoong Jesu Kristo ay suma inyong lahat. Amen.
