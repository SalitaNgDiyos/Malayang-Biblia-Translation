[1:1] Umpisa ng masayang balita ni Jesu-Kristo, ang Anak ng Diyos.
[1:2] Ayon sa nasusulat sa aklat ng mga propeta, "Pagmasdan nyo, ipinapadala Ko ang mensahero Ko sa unahan Mo. Siya'ng maghahanda ng Iyong daraanan sa harapan Mo.
[1:3] Ang tinig ng isang sumisigaw sa gitna ng ilang, "Ihanda ninyo ang daraanan ng Panginoon! Gawin n'yong patag ang daanan N'ya!"
[1:4] Dumating si Juan na naglulublob sa gitna ng ilang at ipinoproklama ang Lublob ng Pagsisisi para sa kapatawaran ng mga kasalanan.
[1:5] At nagpuntahan sa kanya ang buong lupain ng Judea at ng Jerusalem at nagpalublob silang lahat sa kanya sa gitna ng ilog Jordan habang inaamin ang mga kasalanan nila.
[1:6] At si Juan ay nakadamit ng balahibo ng kamelyo at nakasinturong balat sa baywang niya, at kumakain ng balang at sariwang pulut-pukyutan.
[1:7] At ipinroklama niya habang sinasabi, "Dumarating ang kasunod ko na mas makapangyarihan sa akin. Ni hindi ako karapatdapat yumuko sa Kanya para magkalag sa sintas ng mga sandalyas Niya.
[1:8] Ako nga'y naglublob sa inyo pamamagitan ng tubig: pero Siya ang maglulublob sa inyo sa pamamagitan ng Banal na Espiritu.
[1:9] At nangyari sa mga araw na iyon na dumating si Jesus mula sa Nazaret sa Galilea, tapos ay nagpalublob Siya kay Juan sa gitna ng Jordan.
[1:10] At bigla nalang, pagka ahon mula sa tubig, nakita niyang nagbukas ang mga langit at ang Espiritu na parang kalapating bumababa sa Kanya.
[1:11] At may tinig mula sa kalangitan ang nagsabi, "Ikaw ang Anak Kong pinakamamahal na Siyang nagbibigay ng kaligayahan sa Akin."
[1:12] At kaagad Siyang pinaalis ng Espiritu papunta sa ilang.
[1:13] At naroon Siyang tinutukso ni Satanas sa gitna ng ilang sa loob ng 40 araw. Kasama rin Niya ang mababangis na hayop, at ang mga anghel na naglingkod sa Kanya.
[1:14] Pero pagkatapos na maipagkanulo si Juan, nagpunta si Jesus sa gitna ng Galilea na nagpoproklama ng Masayang Balita ng Kaharian ng Diyos.
[1:15] at sinasabing, "Dumating na ang tinakdang panahon, at lumapit na ang Kaharian ng Diyos, baguhin n'yo na ang inyong mga pag-iisip at manalig sa Masayang Balita!"
[1:16] Ngayon, habang naglalakad Siya sa tabing dagat ng Galilea, nakita Niya si Simon at si Andres na kapatid nito na naghahagis ng malaking lambat sa gitna ng dagat. Mangingisda kasi sila.
[1:17] At sinabi sa kanila ni Jesus, "Halikayo't sumunod sa Akin, at huhubugin Ko kayo para maging mangingisda ng mga tao."
[1:18] Kaya't agad nilang iniwan ang mga lambat nila at sumunod sa Kanya.
[1:19] At pagkalakad ng kaunti mula roon, nakita Niya si Santiago, na anak ni Zebedeo at si Juan na kapatid nito. At nag-aayos sila ng mga lambat doon sa bangka.
[1:20] Pero bigla Niya silang tinawag. Pagtapos iwan ang ama nilang si Zebedeo doon sa bangka kasama ang mga trabahador, umalis na sila para sumunod sa Kanya.
[1:21] At nagpunta sila sa Capernaum, tapos ay agad Siyang pumasok sa loob ng simbahan para magturo sa mga araw ng pamamahinga.
[1:22] At namangha sila patungkol sa pagtuturo Niya, dahil nagtuturo Siya sa kanila na parang may awtoridad at di tulad ng mga dalubhasa sa Biblia.
[1:23] At mayroong tao sa loob ng simbahan nila na inaalihan ng maruming espiritu at siya'y sumigaw
[1:24] habang sinasabing, "Hah! Ano ang pakialam Mo sa amin, Jesus na Nazareno? Dumating Ka ba para tapusin na kami? Alam ko kung sino Ka. Ikaw ang Banal ng Diyos!"
[1:25] Kaya't sinaway siya ni Jesus sabay sabi, "Tumahimik ka at lumabas ka sa kanya!"
[1:26] At nang pahirapan siya ng espiritung marumi, at sumigaw ng pagkalakas-lakas, lumabas iyon mula sa kanya.
[1:27] At namangha silang lahat kaya't nagtanungan sila sa isa't isa. Sabi nila, "Ano kaya ito? Ano'ng bagong katuruan ito? Dahil may awtoridad Niyang inuutusan maging ang mga maruruming espiritu at sumusunod sila sa Kanya!"
[1:28] At agad na kumalat ang balita tungkol sa Kanya sa lahat ng lugar na nakapaligid sa Galilea.
[1:29] Pero pagka-alis galing ng simbahan, agad silang tumuloy sa loob ng bahay ni Simon at Andres kasama si Tyago at Juan.
[1:30] Pero ang biyenang babae ni Simon ay nakaratay dahil sa lagnat, kaya't agad nilang sinabi sa Kanya ang patungkol dito.
[1:31] At nang makalapit ay tinulungan Niya siyang bumangon habang hinawakan ang kamay niya; at agad siyang nilayasan ng lagnat, pagkatapos ay nagsilbi siya sa kanila.
[1:32] At pagsapit ng dilim, sa paglubog ng araw, dinala nila sa Kanya ang lahat ng may sakit at ang mga inaalihan ng mga demonyo.
[1:33] At ang buong lungsod ay nagkatipon sa harap ng pintuan.
[1:34] At pinagaling Niya ang maraming may karamdaman sa iba't ibang uri ng sakit, tsaka nagpalayas ng maraming demonyo, at di Niya hinayaang magsalita ang mga demonyo dahil kilala nila kung sino Siya.
[1:35] At kinaumagahan, sobrang dilim pa'y bumangon na Siya, lumabas at nagpunta sa liblib na lugar, tsaka doo'y nanalangin.
[1:36] At sinundan Siya ni Simon at ng mga kasamahan Niya.
[1:37] Kaya't nang matagpuan Siya ay sinabi nila sa Kanyang, "Hinahanap po Kayo ng lahat ng tao."
[1:38] At sinabi Niya sa kanila, "Pumunta tayo sa mga katabing bayan para makapagproklama rin Ako doon, dahil ito ang layunin ng Aking pagdating.
[1:39] At Siya'y nagpoproklama sa loob ng kanilang mga simbahan at nagpapalayas ng mga demonyo sa lahat ng dako ng Galilea.
[1:40] Tapos ay may ketonging lumapit sa Kanya, at nagmamakaawa ring niluhuran Siya, sabay sinabi sa Kanyang, "Kung gugustuhin N'yo po, kaya N'yo po akong linisin."
[1:41] Pero naantig ang damdamin ni Jesus. Pag-unat ng kamay Niya ay hinawakan siya, at sabi sa kanya, "Gusto Ko! Luminis ka."
[1:42] At pagkasabi Niya nito, agad na umalis sa kanya ang ketong at nalinis siya.
[1:43] At matapos itong pagsabihan, agad Niya itong pinaalis
[1:44] at sabi Niya rito, "Siguraduhin mong walang-wala kang pagsasabihan: kundi lumakad ka, ipakita mo ang sarili mo sa pari at maghandog ka para sa paglilinis mo ayon sa inutos ni Moises bilang testimoniya sa kanila."
[1:45] Pero nang makaalis ay sinimulan nitong iproklama ng todo-todo at ipagkalat ang bagay na ito, anupat hindi na Niya nakayanan pang lantarang makapasok sa loob ng lungsod, kundi sa labas, sa mga liblib na lugar nalang Siya naroon. At nagpupuntahan pa rin sila sa Kanya mula sa iba't ibang lugar.
[2:1] At muli Siyang pumasok sa Capernaum makalipas ang ilang araw at may nakatunog na nasa isang bahay Siya roon.
[2:2] At bigla nalang dumagsa ang napakaraming tao anupat wala nang lugar para makapasok sila maski na sa labas ng pintuan. At nangaral Siya ng Salita sa kanila.
[2:3] At may mga nagpunta sa Kanya na may bitbit na isang paralitiko na kinakarga ng apat na katao.
[2:4] At nang hindi nila kinayang lumapit sa Kanya dahil sa dami ng tao, tinanggal nila ang bubungan ng kinaroroonan Niya. Matapos makapasok ay ibinaba nila ang higaan kung saan nakaratay ang paralitiko.
[2:5] At nang makita ni Jesus ang pananalig nila, sinabi Niya sa paralitiko, "Anak, pinatawad na sa'yo ang mga kasalanan mo."
[2:6] Pero may ilang mga dalubhasa sa Biblia ang nakaupo doon na nangangatuwiran. Sa loob-loob nila,
[2:7] "Bakit ganyan nalang ito magsalita ng kalapastanganan sa Diyos? Sino ba ang may kakayanang magpatawad ng mga kasalanan? Walang iba kung hindi ang Diyos!
[2:8] At agad na nalaman ni Jesus sa Kanyang espiritu na ganito ang kanilang pangangatuwiran sa loob-loob nila. Sinabi Niya sa kanila, "Bakit kayo nangangatuwiran ng ganito sa loob ng inyong mga puso?
[2:9] Alin ba ang mas madaling sabihin sa paralitiko, "Pinatawad na ang iyong mga kasalanan," o ang sabihin, "Bumangon ka at kunin mo ang iyong higaan, tapos ay lumakad ka?"
[2:10] Pero para malaman n'yo na ang Anak ng Tao ay may kapangyarihan sa ibabaw ng lupa na magpatawad ng mga kasalanan." Sinabi Niya sa paralitiko,
[2:11] "Sinasabi Ko sa'yo, bumangon ka, at kunin mo ang iyong higaan tapos ay umuwi ka na sa pamilya mo."
[2:12] At agad siyang bumangon, tapos, pagkakuha sa higaan, ay sumibat na sa harapan ng lahat. Kaya naman, silang lahat ay namangha at niluwalhati ang Diyos na nagsasabing, "Kailanma'y di pa tayo nakakita ng tulad nito!"
[2:13] Pagkatapos ay nagpunta Siyang muli sa tabing dagat at lumapit sa Kanya ang lahat ng tao, kaya't tinuruan Niya sila.
[2:14] At habang Siya'y naglalakad, nakita Niya si Levi na anak ni Alfeo na nakaupo katapat ng bayaran ng mga buwis. At sinabi Niya sa kanya, "Sumunod ka sa Akin." At pagtayo niya roon, sumunod siya sa Kanya.
[2:15] At nangyari, nang Siya'y makasalong kumain sa loob ng bahay niya, marami ring kolektor ng buwis at mga kilalang makasalanan ang nakisalo kay Jesus at sa mga alagad Niya dahil marami-rami sila at sumunod sila sa Kanya.
[2:16] At nang makita Siya ng mga dalubhasa sa Biblia at ng mga Pariseo na kumakain kasama ng mga kolektor ng buwis at ng mga kilalang makasalanan, sinabi nila sa Kanyang mga alagad, "Bakit Siya kumakain at umiinom na kasama ang mga kolektor ng buwis at mga makasalanan?"
[2:17] Kaya't nang marinig ito ni Jesus, sinabi Niya sa kanila, "Walang pangangailangan ang malulusog para sa manggagamot, maliban sa mga may sakit. Dumating Ako di para tawagin ang matutuwid, kundi ang mga makasalanan tungo sa pagbabago."
[2:18] At kinaugalian na ng mga alagad ni Juan at niyong sa mga Pariseo na mag-ayuno; kaya't pumunta sila at sinabi sa Kanya, "Ano'ng dahilan bakit ang mga alagad ni Juan at niyong sa mga Pariseo ay nag-aayuno pero ang Iyong mga alagad ay hindi nag-aayuno?"
[2:19] At sinabi sa kanila ni Jesus, "Hindi magagawang mag-ayuno ng mga kaibigan ng lalaking ikakasal hangga't ang lalaking ikakasal ay kasama nila. Hindi nila magagawang mag-ayuno gaano man katagal na nasa kanila ang lalaking ikakasal.
[2:20] Pero darating ang panahon na kukunin mula sa kanila ang lalaking ikakasal, at doon pa lang sila mag-aayuno sa panahong iyon.
[2:21] Ga'non din naman, walang nagtatagpi ng bagong tela sa lumang damit, at kung hindi ay pupunitin ng bago ang lumang pinagtagpian nito, at magkakaroon ng mas malalang sira.
[2:22] At walang naglalagay ng sariwang katas ng ubas sa loob ng mga lumang lalagyang-balat, at kung hindi ay palolobohin ng sariwang katas ng ubas ang mga lalagyang-balat, pagtapos ay matatapon ang katas ng ubas at masisira ang lalagyang-balat. Pero dapat ilagay ang sariwang katas ng ubas sa mga bagong lalagyang-balat.
[2:23] At dumating ang panahon na dumaan Siya sa gitna ng triguhan sa Araw ng Pamamahinga. At habang hinahawi nila ang daraanan, nagsimulang mamitas ng mga butil ng trigo ang Kanyang mga alagad.
[2:24] At pinagsabihan Siya ng mga Pariseo, "Pagmasdan Mo, bakit ginagawa nila ang hindi hinahayaan ng Batas sa Araw ng Pamamahinga?"
[2:25] Pero sinabi Niya sa kanila, "Hindi ba ninyo kailanman nabasa ang ginawa ni David nang siya'y nagkaraoon ng pangangailangan at siya'y nagutom, siya pati na ang mga kasamahan niya?
[2:26] Kung paanong pumasok siya sa loob ng tahanan ng Diyos sa panahon ni Abiatar na pangulo ng kaparian at kumain ng handog na tinapay na hindi pinapayagan ng Batas ipakain maliban sa mga pari? At nagbigay pa siya sa kanila na kasama niya?
[2:27] At sinabi Niya sa kanila, "Ang Araw ng Pamamahinga ay ginawa para sa tao, hindi ang tao para sa Araw ng Pamamahinga.
[2:28] Kaya naman ang Anak ng Tao ay Panginoon din ng Araw ng Pamamahinga."
[3:1] At pumasok Siyang muli sa loob ng simbahan at mayroon doong isang lalaking paralisado ang isang kamay.
[3:2] At pinanonood nila Siya kung pagagalingin Niya ang lalake sa Araw ng Pamamahinga, para maidiin Siya.
[3:3] Kaya't sinabi Niya sa taong paralisado ang isang kamay, "Tumayo ka malapit sa gitna."
[3:4] Tapos ay sinabi Niya sa kanila, "Pinapayagan ba ng Batas na gumawa ng mabuti sa mga Araw ng Pamamahinga o gumawa ng masama? Ang magligtas ng kaluluwa o ang pumatay?" Pero tahimik lang sila.
[3:5] At nang tumingin Siya sa paligid, galit at dismaya sa katigasan ng kanilang puso, sabi Niya sa lalaki, "Iunat mo ang kamay mo." Kaya't inunat niya ito, at ang kamay niya ay nagbalik sa maayos na kundisyon gaya ng sa kabila.
[3:6] At pag-alis ng mga Pariseo, agad silang nagpulong laban sa Kanya, kasama ang mga kampon ni Herodes, para alamin kung paano nila Siya pababagsakin.
[3:7] Pero umalis si Jesus papunta sa dagat kasama ang mga alagad Niya. At sumunod sa Kanya ang napakaraming tao mula sa Galilea, at mula sa Judea,
[3:8] Pati ang mula sa Jerusalem, at mula sa Idumea, tsaka sa mga lugar pag-tawid ng Jordan, at sa paligid ng Tiro at Sidon. Dumagsa sa Kanya ang sangkatutak na tao nang mabalitaan nila ang mga dakilang bagay na Kanyang ginawa.
[3:9] At nagsabi Siya sa Kanyang mga alagad na maghanda ng maliit na bangka sa Kanya dahil sa dami ng tao, para di nila Siya maipit.
[3:10] Dahil nagpagaling Siya ng marami, ngayo'y dinudumog Siya ng lahat ng may karamdaman sa pagbabakasakaling mahawakan nila Siya.
[3:11] At ang mga espiritung marurumi ay nagpapatirapa sa harap Niya pag nakita Siya. At sumisigaw sila habang sinasabing, "Ikaw ang Anak ng Diyos!"
[3:12] Pero maraming beses Niya silang pinagsabihan na huwag nila Siyang ipakilala.
[3:13] Pagtapos nito, umakyat Siya sa gitna ng bundok at tinawag Niya silang mga nagustuhan Niya at nagpunta sila sa tabi Niya.
[3:14] At pumili Siya ng 12, para sila'y makasama Niya at para maipadala Niya ang mga itong magproklama,
[3:15] tsaka magkaroon ng kapangyarihang magpagaling ng mga karamdaman, at magpalayas ng mga demonyo:
[3:16] At dinagdag Niya kay Simon ang pangalang Pedro,
[3:17] Sumunod si Tyago na anak ni Zebedeo at si Juan na kapatid ni Tyago; at dinagdag Niya sa kanila ang pangalang Boanergo, ibig sabihin ay, "Mga anak ng kulog,"
[3:18] Sumunod ay si Andres, tsaka si Felipe, at Bartolome; tapos ay si Mateo, tsaka si Tomas, at si Tyago na anak ni Alfeo; sumunod ay si Tadeo, at si Simong masigasig,
[3:19] at saka si Judas Iskariote, na nagtaksil rin sa Kanya. Pagkatapos nito ay pumunta sila sa isang bahay.
[3:20] At nagdatingan muli ang sangkatutak tao, anupat di na nila magawa kahit man lang makasubo ng pagkain.
[3:21] At nang malaman ito ng Kanyang mga kaibigan, nagpunta sila para damputin Siya, dahil may mga nagsabing, "Wala na Siya sa katinuan."
[3:22] At may mga dalubhasa sa Biblia na bumaba doon mula sa Jerusalem. Sinabi nila na sinasapian Siya ni Beelzebub dahil sa pamamagitan rin ng prinsipe ng mga demonyo ay nagpapalayas Siya ng mga demonyo.
[3:23] At nang palapitin Niya ang mga ito, nagsalita Siya sa kanila gamit ang ilang talinghaga, "Paano magagawang palayasin ni Satanas si Satanas?
[3:24] At kung may kaharian na nahati laban sa sarili nito, hindi magagawa ng kahariang ito na manatili.
[3:25] Ngayon, kung ang isang pamilya ay nagkakabaha-bahagi laban sa isa't isa, hindi magagawang tumagal ng pamilyang iyon.
[3:26] At kung si Satanas ay magrebelde laban sa kanyang sarili, at siya'y magkabaha-bahagi, di niya magagawang magtagal, kundi ay mayroon na siyang katapusan.
[3:27] Hindi magagawa ng kahit sino na samsamin ang mga ari-arian ng malakas na tao kung hindi muna siya papasok sa loob ng bahay nito para maigapos niya ang malakas na tao. At sa puntong iyon pa lang niya mapagnanakawan ang bahay nito.
[3:28] Sinasabi ko sa inyo ang totoo, na lahat ng kasalanan ay ipatatawad sa mga anak ng tao at gaano mang karaming panlalapastangan sa Diyos na kanilang pinagsasabi.
[3:29] Pero ang sinumang magsalita ng kalapastanganan laban sa Espiritung Banal ay di kailanman magkakaroon ng kapatawaran, kundi siya'y masasailalim sa walang hanggang kaparusahan."
[3:30] Sinabi kasi nila, "Mayroon Siyang maruming espiritu."
[3:31] Dumating naman ang mga kapatid at ang nanay Niya, at habang nakatayo sa labas ay nagbilin sila tungkol sa Kanya para tawagin Siya.
[3:32] At nakaupo ang sangkaterbang tao sa palibot Niya, at sinabi nila sa Kanya, "Tignan N'yo po, ang nanay N'yo at ang mga kapatid N'yo ay hinahanap po Kayo sa labas."
[3:33] At pagsagot Niya ay sinabi sa kanila, "Sino ba ang nanay Ko o ang mga kapatid Ko?"
[3:34] At pagtingin sa paligid, sa mga nakaupo sa palibot Niya, ay sinabi Niya, "Pagmasdan n'yo, ang nanay Ko at ang mga kapatid Ko!
[3:35] Dahil ang sinumang gumagawa ng kagustuhan ng Diyos ay siya Kong kapatid na lalaki, at Aking kapatid na babae, at saka ina."
[4:1] At nagsimula uli Siyang magturo sa tabing dagat, at doo'y nagkatipon para sa Kanya ang napakaraming tao, kaya't sumakay Siya sa isang bangka habang ito ay nakalutang sa dagat. Samantala, lahat ng tao ay nasa ibabaw ng buhangin sa tabing dagat.
[4:2] Kaya't tinuruan Niya sila ng maraming bagay gamit ang mga talinghaga, at sinabi Niya sa kanila habang Siya'y nagtuturo,
[4:3] "Makinig at tignan n'yo 'to, may isang nagtatanim na umalis para magtanim.
[4:4] At nangyari, habang naghahasik siya ng binhi na may nalaglag sa tabing kalsada, at ang mga ibon sa himpapawid ay dumating at kinain ito.
[4:5] May isa namang nahulog sa ibabaw ng mabatong lugar kung saan walang masyadong lupa. At mabilis itong tumubo dahil sa walang lalim ang lupa:
[4:6] Pero nang tumindi ang sikat ng araw, ito'y natuyo, at dahil sa kawalan ng ugat, ito'y nalanta.
[4:7] May isa ring nalaglag sa gitna ng dawagan pero tumubo ang mga tinik at sinakal nila ito, kaya't hindi ito nagbigay bunga.
[4:8] Mayroon ding nalaglag sa gitna ng matabang lupa. At nang ito'y magbigay bunga, lumalaki at dumadami. At may isang nagbunga ng 30, may isa naman 60, at may isang 100."
[4:9] At sinabi Niya sa kanila, "Ang may mga tayngang handang makinig, hayaan siyang makinig."
[4:10] At nang Siya'y mag-isa nalang, sila na nakapalibot sa Kanya kasama ng 12 ay nagtanong sa Kanya tungkol sa talinghaga.
[4:11] At sinabi Niya sa kanila, "Sa inyo ipinagkaloob na maunawaan ang hiwaga ng Kaharian ng Diyos, pero sa kanilang mga taga labas, ang lahat ay ibinibigay sa pamamagitan ng mga talinghaga.
[4:12] Upang sa kakatingin ay makita nila pero di maintindihan at sa kakapakinig ay marinig nila pero di maunawaan; kundi, baka sakaling magbalik loob sila at patawarin sila sa kanilang mga kasalanan."
[4:13] Tapos sinabi Niya sa kanila, "Di n'yo ba naintindihan ang talinghagang ito? At paano pa ninyo maiintindihan ang lahat ng mga talinghaga?
[4:14] Ang tinatanim ng nagtatanim ay ang Katuruan.
[4:15] At ganito yung mga nasa tabing daan kung saan inihasik ang Katuruan: magtapos rin silang makapakinig, biglang dumarating si Satanas at kinukuha niya ang Katuruan na naitanim sa loob ng kanilang mga puso.
[4:16] At katulad nito yung mga naihasik sa ibabaw ng mabatong lugar; na, matapos nilang makapakinig ng Katuruan, agad nila itong tinatanggap ng may tuwa,
[4:17] Pero wala ang mga itong malalim na ugat, kaya naman hindi nagtatagal ang mga ito. Kaya't pagdating ng problema o pag-uusig dahil sa Katuruan, bigla silang bumabaliktad.
[4:18] At ganito naman ang mga naitatanim sa gitna ng dawagan: ang mga ito ay silang mga nakikinig ng Katuruan,
[4:19] pero ang mga alalahanin ng panahong ito at ang pandaraya ng kayamanan, pati ang pagkahumaling tungkol sa ibang mga bagay, pag pumasok na ay silang humahadlang sa Katuruan. Kaya naman ito'y di nagiging mabunga.
[4:20] At ganito naman ang mga naitanim sa ibabaw ng matabang lupa: sila yung nakikinig ng Katuruan, at yung tumatanggap, at yung nagbubunga: ang isa ay 30, may isa namang 60, at may isang 100.
[4:21] At sinabi Niya sa kanila, "Ang kandila ba ay dinadala para ilagay ito sa ilalaim ng timba o sa ilalim ng kama? Di ba't para ilagay ito sa ibabaw ng ilawan?
[4:22] Dahil walang bagay na nakatago, maliban sa bagay na dapat malaman ng lahat, at wala ring ginawang lihim kundi para ito'y mailabas sa liwanag.
[4:23] Kung sinuman ay may mga tayngang handang makinig, hayaan siyang makinig.
[4:24] At sinabi Niya sa kanila, "Pag-isipan n'yong mabuti ang inyong naririnig. Ang sukatang pinangsusukat n'yo ang siyang ipangsusukat sa inyo. At higit pa ang ipagkakaloob sa inyong mga nakikinig.
[4:25] Dahil ang sinumang mayroon na, pagbibigyan pa siya: at ang siyang wala naman, kukunin pa sa kanya kahit ang bagay na mayroon siya."
[4:26] At sinabi pa Niya, "Ga'non din naman ang Kaharian ng Diyos. Parehas lang kung ang isang tao ay nagtanim ng binhi sa ibabaw ng lupa,
[4:27] tapos matutulog siya, sabay babangon sa gabi at sa araw. Pero ang binhi ay sumisibol at lumalago nang hindi niya alam kung paano.
[4:28] Dahil ang lupa ay may angking kakayahan na magpasibol ng binhi; una, ang tangkay, tapos ang uhay, at pagkatapos ang buong butil sa loob ng uhay.
[4:29] At pag lumabas na ang bunga, ipapadala na agad ang panggapas dahil dumating na ang anihan."
[4:30] At sinabi pa Niya, "Saan pa kaya natin maihahalintulad ang Kaharian ng Diyos? O sa anong talinghaga natin ito maikukumpara?
[4:31] Para itong butil ng mustasa na kapag naitanim sa ibabaw ng lupa, kahit na ito ang pinakamaliit sa lahat ng binhi sa ibabaw ng daigdig,
[4:32] pero pagka ito'y naitanim, lumalago ito at nagiging pinakamalaki sa lahat ng mga halamang gulay. Tapos, naglalabas ito ng malalaking sanga anupat nagagawa ng mga ibon sa himpapawid na mamugad sa ilalim ng mga sanga nito."
[4:33] At marami pang talinhagang tulad nito ang ginamit Niya sa pagbabahagi ng Salita sa kanila, ayon sa abot ng kanilang pang-unawa.
[4:34] Pero di Siya nagsasalita sa kanila ng hindi gumagamit ng talinghaga: pero pag sila-sila nalang, ipinapaliwanag Niya ang lahat sa Kanyang mga alagad.
[4:35] At nang araw na iyon, pagsapit ng gabi, sinabi Niya sa kanila, "Tumawid tayo papunta sa kabilang ibayo."
[4:36] At pakatapos nilang pauwiin ang mga tao, dinala nila Siya sakay ng bangka at may iba pa ring maliliit na bangka na kasama Niya.
[4:37] At may dumating na bagyo na may kasamang malakas na hangin. At ang mga alon ay humahampas papunta sa bangka anupat napupuno na ito ng tubig.
[4:38] Samantala, Siya'y nakahilig sa unan at natutulog sa hulihang bahagi ng bangka. Kaya't ginising nila Siya habang sinasabi sa Kanya, "Guro, wala ba Kayong pakialam na mapahamak na tayo?"
[4:39] At pagkabangon, sinaway Niya ang hangin at sinabi Niya sa dagat, "Manahimik ka, tigil!" Kaya't tumigil ang ihip ng hangin, at nagkaroon ng matinding kapayapaan.
[4:40] At sinabi Niya sa kanila, "Bakit ganyan na lang ang takot n'yo? Paano nangyari na wala kayong pananalig?"
[4:41] Pero natakot sila, at sobra-sobra ang takot nila. Kaya't nasabi nila sa isa't isa, "Sino ba ito? Kahit na ang hangin at ang dagat ay sumusunod sa Kanya!"
[5:1] At dumating sila sa kabilang ibayo ng dagat, sa loob ng lalawigan ng mga Gadareno.
[5:2] At pagkababa Niya mula sa bangka, bigla Siyang sinalubong ng isang lalaki mula sa sementeryo na may maruming espiritu,
[5:3] doon sa sementeryo kasi siya nakatira. At walang sinuman ang may kakayahang igapos siya kahit kadena pa ang gamitin.
[5:4] Dahil madalas na siyang gapusin ng kadena sa katawan at paa, pero nasisira niya ang mga kadena at nawawasak niya ang mga bakal sa paanan niya. Wala ding may kakayahang paamuhin siya.
[5:5] At lagi nalang na sumisigaw siya, sa gabi at araw, sa gitna ng kabundukan at sa loob ng sementeryo, at hinihiwa niya ang sarili gamit ang mga bato.
[5:6] Pero malayo palang nang makita niya si Jesus, tumakbo siya papalapit, at sinamba Siya.
[5:7] At sumigaw siya ng may malakas na tinig habang sinasabi, "Ano'ng kinalaman ko Sa'yo, Jesus, Anak ng katas-taasang Diyos? Nakikiusap ako Sa'yo sa Diyos, huwag Mo kong pahirapan!"
[5:8] Sinabi Niya kasi rito, "Ikaw na espiritung marumi, lumabas ka sa taong ito!"
[5:9] At tinanong Niya ito, "Ano'ng pangalan mo?" At nang sumagot ay sinabi nito, "Lehiyon ang pangalan ko. Marami kasi kami."
[5:10] At nagmakaawa ito sa Kanya ng todo na huwag silang palayasin palabas ng lalawigan.
[5:11] Ngayon, mayroon doong isang malaking kawan ng mga baboy na nagkakainan sa tabi ng kabundukan.
[5:12] At nagmakaawa sa Kanya ang lahat ng mga demonyo habang sinasabi, "Papuntahin N'yo nalang po kami doon sa mga baboy para makapasok kami sa loob nila."
[5:13] At agad naman silang pinahintulutan ni Jesus. Kaya't paglabas ng mga maruruming espiritu, pumasok sila sa loob ng mga baboy at ang kawan ay nagwawalang tumakbo pababa ng bangin papunta sa dagat, at ang mga ito ay aabot sa 2,000 ang bilang. Kaya't nalunod ang mga ito sa gitna ng dagat.
[5:14] Pero tumakbo ang mga nag-aalaga ng mga baboy at ipinamalita ito sa loob ng lungsod at sa loob ng lalawigan. At naglabasan sila para tignan kung ano iyon na nangyari.
[5:15] Kaya't nagpuntahan sila palapit kay Jesus. At nang makita nila ang lalaking inalihan ng mga demonyong sindami ng lehiyon na nakaupo, tapos ay nakadamit at nasa tamang katinuan; natakot rin sila.
[5:16] At ikinuwento sa kanila ng mga nakakita kung paano iyon nangyari sa inalihan ng demonyo at ang patungkol sa mga baboy.
[5:17] Kaya't nagsimula silang pakiusapan Siya na umalis nalang mula sa lugar nila.
[5:18] At pagkasakay Niya sa loob ng bangka, nakiusap sa Kanya ang inalihan ng mga demonyo na kung pwede ay sumama sa Kanya.
[5:19] Pero di siya pinayagan ni Jesus sa halip ay sinabi sa kanya, "Umuwi ka para makasama mo ang sarili mong pamilya, at ibalita mo sa kanila kung gaano katindi ang ginawa ng Panginoon para sa'yo at kung paano ka Niya kinahabagan."
[5:20] Umalis nga siya at nagsimulang iproklama sa loob ng sampung-bayan kung gaano katindi ang ginawa ni Jesus para sa kanya, at namangha silang lahat.
[5:21] At pagkatawid muli ni Jesus papunta sa kabilang ibayo sakay ng bangka, dumagsa sa Kanya ang napakaraming tao habang Siya ay nasa tabing-dagat.
[5:22] At kapansin-pansin na may dumarating na isang opisyal ng simbahan na nagngangalang Jairo. Pero pagkakita sa Kanya ay nagpatirapa ito sa harap ng paanan Niya,
[5:23] at nagmakaawa ito sa Kanya ng todo habang sinasabi na, "Ang aking munting anak na babae ay agaw-buhay na po. Baka sakali po sanang mapuntahan N'yo siya para malapatan ng Inyong mga kamay nang sa ga'non ay maligtas siya, at mabuhay pa po siya!"
[5:24] Kaya't sumama Siya sa kanya. Pero sumunod sa Kanya ang napakaraming tao at nagsiksikan sila sa paligid Niya.
[5:25] Tapos may isang babae na 12 taon nang dinurugo,
[5:26] at nagdanas siya ng maraming hirap sa ilalim ng maraming doktor, kaya't naubos nang lahat ang kanyang kabuhayan. Sa kabila nito, wala siyang napakinabangan, sa halip ay nalagay pa siya sa mas malalang katayuan.
[5:27] Nang marinig ang tungkol kay Jesus, nagpunta siya sa gitna ng napakaraming tao sa likuran at hinipo ang damit Niya.
[5:28] Nagsabi siya kasi na, "Kung mahawakan ko lang ang mga damit Niya, gagaling ako."
[5:29] At biglang tumigil ang tagas ng dugo niya at alam niya sa kanyang katawan na magaling na siya mula sa salot.
[5:30] At nalaman agad ni Jesus sa sarili na may lumabas na kapangyarihan mula sa Kanya. Paglingon sa mga tao ay sinabi Niya, "Sino'ng humipo sa mga damit Ko?"
[5:31] Kaya't sinabi sa Kanya ng mga alagad Niya, "Nakikita N'yo po na sangkaterbang tao ang nagsisiksikan sa palibot N'yo pero sinasabi N'yo, 'Sino ang humipo sa Akin?'"
[5:32] At tumingin Siya sa paligid para makita kung sino ang may gawa nito.
[5:33] Pero, nang malaman ang nangyari sa kanya, takot at nanginginig na lumapit ang babae at nagpatirapa sa harapan Niya, tsaka sinabi sa Kanya ang buong katotohanan.
[5:34] At sinabi Niya sa kanya, "Anak, ang pananalig mo ang nagpagaling sa'yo. Umuwi ka ng mapayapa at maging maayos ka na mula sa pasakit mo."
[5:35] Habang nagsasalita pa Siya, may dumating na galing sa bahay ng opisyal ng simbahan na nagsabing, "Namatay na po ang babaing anak n'yo. Bakit n'yo pa po inaabala ang Guro?"
[5:36] Pero nang marinig ni Jesus ang nasabing mensahe, agad na sinabi Niya sa opisyal ng simbahan, "Huwag kang matakot. Magtiwala ka lang."
[5:37] At di Niya hinayaan ang sinuman na sumama sa Kanya maliban kay Pedro, at Tyago tsaka si Juan na kapatid ni Tyago.
[5:38] Kaya't nagpunta Siya sa loob ng bahay ng opisyal ng simbahan at nakita Niya ang kaguluhan: ang mga iyakan at todong hagulgulan.
[5:39] At nang makapasok na ay sinabi Niya sa kanila, "Bakit kayo nagkakagulo at nag-iiyakan? Hindi patay ang bata, kundi natutulog lang."
[5:40] At pinagtawanan nila Siya. Pero nang mapalabas ang lahat, sinama Niya ang ama at ang ina ng bata, at ang mga kasamahan Niya at pumasok sila sa lugar kung saan nakahiga 'yung bata.
[5:41] At nang hawakan ang kamay ng bata, sinabi Niya rito, "Talita kumi!" Ang ibig sabihi'y, "Ineng, sinasabi Ko sa'yo, bumangon ka!"
[5:42] At biglang bumangon ang dalagita at naglakad dahil siya'y 12 taon na. At sila'y nawindang sa sobrang pagkamangha.
[5:43] At mahigpit Niya silang sinabihan na walang dapat makaalam nito. Tapos, sinabi Niyang bigyan siya ng makakain.
[6:1] Kaya't umalis Siya roon at umuwi sa loob ng bayan Niya; at sumunod sa Kanya ang mga alagad Niya.
[6:2] Tapos, pagdating ng Araw ng Pamamahinga, nagsimula Siyang magturo sa loob ng simbahan at maraming nakikinig ang namangha. Sinabi nila, "Saan nakuha ng taong ito ang mga bagay na ito? At anong klaseng karunungan ang ipinagkaloob sa Kanya, na kahit pa ang mga makapangyarihang bagay tulad nito ay nagaganap sa pamamagitan ng Kanyang mga kamay?
[6:3] Hindi ba ito iyong karpintero na anak ni Maria, at kapatid ni Tyago, at ni Jose, pati ni Juda at ni Simon? Di ba't kasama rin natin dito ang mga kapatid Niyang babae?" At napigilan silang manalig sa Kanya.
[6:4] At sinabi ni Jesus sa kanila na ang isang propeta ay hindi nawawalan ng karangalan, maliban sa loob ng bayan niya, tsaka sa gitna ng mga kamag-anak at sa gitna ng pamilya niya.
[6:5] Kaya't hindi Niya kinayang gumawa roon ng anumang gawang makapangyarihan, maliban sa maglapat ng mga kamay sa ilang may sakit para pagalingin sila.
[6:6] At Siya'y namangha dahil sa pag-aalinlangan nila. Tapos ay lumibot Siya paikot sa mga baranggay sa pagtuturo.
[6:7] At tinawag Niya ang 12 at nagsimulang ipadala sila ng dala-dalawa. Binigyan Niya rin sila ng kapangyarihang pasunurin ang mga marururming espiritu,
[6:8] at inutusan Niya silang huwag magdala ng anumang bagay sa paglalakbay, maliban lang sa isang tungkod - wala kahit bag, ni tinapay o barya sa loob ng sinturon.
[6:9] Sa halip, magsuot ng sandalyas at huwag magsuot ng dobleng damit.
[6:10] Sinabi pa Niya sa kanila, "Pagpasok n'yo sa bahay, kahit saan mang lugar, doon kayo manatili hanggang sa umalis kayo sa lugar na iyon.
[6:11] At sa sinumang di tatanggap sa inyo o ayaw makinig sa inyo, pag-alis n'yo doon, ipagpag n'yo ang alikabok sa ilalim ng mga paa n'yo bilang testimonya sa kanila. Sinasabi Ko sa inyo ang totoo, magiging mas madali pang pagbigyan ang Sodom o ang Gomorrha sa araw ng paghuhukom kaysa sa lungsod na iyon."
[6:12] At pagka alis ay nagproklama sila para ang mga tao ay magbago ng kaisipan.
[6:13] At nagpalayas sila ng maraming demonyo, tsaka pinahiran ng langis ng olibo ang maraming may sakit, at pinagaling sila.
[6:14] Ngayon, narinig ito ni haring Herodes, dahil naging kilala na ang pangalan Niya. At sinabi nitong, "Si Juan na Tagalublob ay bumangon mula sa mga patay, at dahil dito ay kumikilos na sa Kanya ang kapangyarihang maghimala."
[6:15] Sabi naman ng iba na Siya si Elias; pero sinabi ng iba na Siya'y isang propeta o katulad ng isa sa mga propeta.
[6:16] Pero nang marinig ito ni Herodes ay sinabi niyang, "Siya ay si Juan na pinugutan ko ng ulo. Nagbangon siya mula sa mga patay!"
[6:17] Dahil si Herodes mismo ang nag-utos na arestuhin si Juan at igapos siya sa loob ng bilangguan alang-alang kay Herodias na asawa ng kanyang kapatid na si Felipe. Pinakasalan niya kasi yung babae.
[6:18] Sinabihan kasi ni Juan si Herodes na, "Hindi legal na mapasayo ang asawa ng kapatid mo."
[6:19] Pero umalma si Herodias laban sa kanya at tinangka siyang patayin, pero hindi niya ito nagawa.
[6:20] Malaki kasi ang respeto ni Herodes kay Juan at alam niyang isa itong matuwid at banal na tao kaya't prinoteksyunan niya ito. At pag nakikinig siya rito, sinusunod niya ang karamihan at magiliw ang pagtanggap niya rito.
[6:21] At dumating ang araw na pinakahihintay nang maghanda ng hapunan si Herodes sa kanyang kaarawan para sa kanyang mga matataas na opisyal, at sa mga heneral at sa mga importanteng tao sa Galilea.
[6:22] Pumasok rin ang babaing anak ng nasabing Herodias. At nang sumayaw at nagbigay tuwa kay Herodes ga'non din sa mga nakaupong panauhin, sinabi ng hari sa batang babae, "Humiling ka sa akin ng anumang gusto mo at ibibigay ko sa'yo!"
[6:23] At sumumpa pa ito sa kanyang, "Anumang hilingin mo sa akin ay ibibigay ko sa'yo, hanggang kalahati ng kaharian ko!"
[6:24] Pero pag alis ay sinabi niya sa kanyang ina, "Ano po ang hihilingin ko?" At ang sabi nito, "Ang ulo ni Juan na Tagalublob."
[6:25] At agad siyang umalis nang may pagmamadali papunta sa hari. Paghiling nito ay sinabi, "Gusto ko po na ibigay n'yo sa akin ngayon sa ibabaw ng pinggan ang ulo ni Juan na Tagalublob."
[6:26] At sobra itong ikinalungkot ng hari. Dahil sa mga binitiwang pangako at sa mga panauhin, hindi niya gustong tanggihan ang bata.
[6:27] At agad nagpatawag ang hari ng sundalo at inutusang dalhin ang ulo niya. At pag-alis nito, pinugutan niya ito sa loob ng bilangguan,
[6:28] tapos, nilagay nito ang ulo niya sa ibabaw ng pinggan at binigay ito sa batang babae. Binigay naman ito ng batang babae sa kanyang ina.
[6:29] At nang mabalitaan ito ng mga alagad niya, pinuntahan nila at kinuha ang bangkay niya at inilagay ito sa loob ng libingan.
[6:30] At nagsama-sama ang mga apostol sa harapan ni Jesus, tapos ay isinalaysay nila sa Kanya ang lahat at alinmang ginawa nila, kasama na ang lahat ng itinuro nila.
[6:31] At sinabi Niya sa kanila, "Halikayo, pumunta tayo, tayo-tayo lang, sa liblib na lugar at magpahinga kayo sandali." Marami kasing tao na paroo't parito kaya't wala na silang panahon kahit na kumain.
[6:32] Kaya't umalis sila papunta sa liblib na lugar sakay ng bangka na sila-sila lang.
[6:33] At nang makita silang paalis ng mga tao, marami ring nakakilala sa Kanya. Kaya't nagtakbuhan ang mga ito mula sa lahat ng mga lungsod doon at nauna pa sa kanilang dumating. At nagkatipon sila sa harapan Niya.
[6:34] Tapos, pagdating ni Jesus, nakita Niya ang napakaraming tao at naantig ang kanyang damdamin para sa kanila, dahil mukha silang mga tupang walang tagapag-alaga. At sinimulan Niyang turuan sila ng maraming bagay.
[6:35] At nang makalipas na ang maraming oras, lumapit sa Kanya ang Kanyang mga alagad. Sinabi nilang, "Ito ay liblib na lugar at gumagabi na po.
[6:36] Paalisin N'yo napo sila para makapunta sa loob ng mga lalawigan sa paligid, at mga baranggay para makabili sila ng pagkain nila dahil wala po silang dala kahit anong pagkain.
[6:37] Pero nang sumagot ay sinabi Niya sa kanila, "Kayo ang magbigay sa kanila ng makakain." At sinabi nila sa Kanya, "Pag-alis ay baka sakaling makabili kami ng 200 denaryong halaga ng tinapay at mabigyan namin sila para makakain."
[6:38] Pero ang sabi Niya sa kanila, "Gaano ba karaming tinapay ang mayroon kayo? Umalis kayo at alamin n'yo." At nang malaman ay sinabi nila, "Lima po, at dalawang isda."
[6:39] At inutusan Niya silang paupuin ang lahat ng grupo grupo sa ibabaw ng berdeng damuhan.
[6:40] At naupo sila ng magkakahile-hilera: may tig-100 at may tig-50.
[6:41] At pagkuha sa limang tinapay at sa dalawang isda, tumingala Siya sa langit, pinagpala niya at pinagpira-piraso ang mga tinapay, sabay ibinigay sa mga alagad Niya para ihain nila sa mga tao. Hinati rin Niya ang dalawang isda para sa lahat.
[6:42] At nakakain silang lahat at nabusog.
[6:43] At nakahango sila ng 12 bayong na punung-puno ng mga natira mula sa mga tinapay at mga isda.
[6:44] At ang bilang ng mga kalalakihang nakakain ng tinapay ay aabot sa 5000.
[6:45] At agad Niyang pinilit pasakayin ang Kanyang mga alagad papasok sa bangka, habang pinauuwi Niya ang mga tao, para rin maunang maglayag papunta sa kabilang ibayo pa Betsaida.
[6:46] At nang mapaalis na sila, pumunta Siya sa gitna ng bundok para manalangin.
[6:47] Kaya't pagsapit ng gabi, nasa gitna na ng dagat ang bangka at mag-isa na lang Siya sa ibabaw ng lupa.
[6:48] At nakita Niyang nahihirapan sila sa pagsasagwan dahil ang ihip ng hangin ay pasalungat sa kanila. At nang malapit na ang oras ng ika-4 na palitan ng gwardia sa gabi, pumunta Siya sa kanila na naglalakad sa ibabaw ng dagat, at gusto N'ya sanang lampasan sila.
[6:49] Pero nang makita nila Siyang naglalakad sa ibabaw ng dagat, akala nila ay isa itong multo kaya't nagsigawan sila.
[6:50] Lahat kasi sila'y nakakita sa Kanya at natakot. Pero agad Siyang nagsalita sa kanila at ang sabi sa kanila, "Lakasan n'yo loob n'yo. Ako ito. Huwag kayong matakot."
[6:51] Kaya't sumampa Siya sa kanila papasok ng bangka at tumigil ang ihip ng hangin. At sobra-sobra ang pagtataka nila sa kanilang mga sarili, at sila'y nagulantang.
[6:52] Hindi kasi nila naunawaan yung nangyari sa pamamagitan ng mga tinapay, dahil ang kanilang mga puso ay tumigas.
[6:53] At pagkatawid nila sa kabilang ibayo, dumating sila sa harap ng lupain ng Genesaret, at doon sila dumaong.
[6:54] Pero pagkababa nila mula sa bangka, agad Siyang namukhaan ng mga tao doon.
[6:55] Nagtakbuhan sila sa buong kapaligirang iyon at nagsimula silang magbitbit ng mga may sakit sa ibabaw ng mga higaan para dalhin kung saan nila nabalitaan na nandoon Siya.
[6:56] At sa lahat ng pasukan Niyang mga baranggay o mga lungsod, o mga lalawigan, ay nilalatag nila sa gitna ng mga pampublikong lugar ang mga may sakit at nagmamakaawa sa Kanya na kung maaari ay mahawakan nila ang laylayan lang ng damit Niya. At lahat ng nakahawak sa Kanya ay nagsigaling.
[7:1] At nagpulong sa harapan Niya ang mga Pariseo at ilang mga dalubhasa sa Biblia na nanggaling pa mula sa Jerusalem.
[7:2] At nang makita nilang ilan sa mga alagad Niya ay kumakain ng may maruruming kamay, ibig sabihin ay hindi hugas, nakahanap ang mga ito ng butas.
[7:3] Ang mga Pariseo kasi at lahat ng mga Judio ay hindi kakain malibang maghugas sila ng kamay hanggang siko, bilang pagsunod sa tradisyon ng matatandang pinuno.
[7:4] Pagkagaling din mula sa labasan ay hindi sila kakain malibang maligo muna sila. At marami pang iba silang sinusunod na minana nila gaya na lang ng paghuhugas ng mga baso, at ng mga pitsel, pati ng mga lalagyang tanso at ng mga higaan.
[7:5] Kaya't tinanong Siya ng mga Pariseo at ng mga dalubhasa sa Biblia, "Anong dahilan bakit di namumuhay ang mga alagad Mo ayon sa tradisyon ng mga matatanda, sa halip ay kumakain sila ng tinapay ng di hugas ang mga kamay?"
[7:6] Pero nang sumagot ay sinabi Niya sa kanilang, "Magaling ang pagkakapahayag ni Isaias tungkol sa inyong mga ipokrito. Ayon sa nakasulat, 'Iginagalang Ako ng mga taong ito sa bibig, pero ang puso nila ay dumidistansya palayo sa Akin.
[7:7] At sinasamba nila Ko nang walang kabuluhan, nilang mga nagtuturo sa mga patakaran ng tao kapalit ng mga tamang katuruan.'
[7:8] Dahil isinantabi n'yo ang kautusan ng Diyos para lang matupad n'yo ang tradisyon ng mga tao, gaya na lang ng paghuhugas ng pitsel at ng mga baso. At marami pang ibang bagay na tulad nito ang ginagawa n'yo."
[7:9] Sinabi pa Niya sa kanila, "Anghusay ng pagsasawalang bisa n'yo sa kautusan ng Diyos matupad n'yo lang ang patakaran n'yo!
[7:10] Dahil sinabi ni Moises, 'Igalang n'yo ang inyong ama at ang inyong ina,' at 'Ang magsalita ng masama sa ama o sa ina ay dapat na tapusin sa pamamagitan ng kamatayan.'
[7:11] Pero sinasabi n'yo, 'Kung sabihin ng tao sa ama o sa ina, â€‹'Korvan, (ang ibig sabihin ay handog sa templo) anumang galing sa akin na kapaki-pakinabang sa inyo.'
[7:12] Ngayon, hindi n'yo na siya hinahayaan na gumawa ng anumang para sa kanyang ama o sa kanyang ina,
[7:13] kaya't napapawalang bisa ang Salita ng Diyos sa tradisyong ipinasa n'yo. At marami pang tulad nito ang pinaggagagawa ninyo."
[7:14] At nang palapitin Niya ang lahat ng tao ay sinabi sa kanila, "Pakinggan at unawain n'yo Kong lahat,
[7:15] Walang bagay sa labas ng tao na pumapasok sa loob niya ang kaya siyang parumihin, sa halip ang mga lumalabas mula sa kanya ang siyang nagpaparumi sa tao.
[7:16] Kung sinuman ay may mga tayngang handang makinig, hayaan siyang makinig."
[7:17] At nang magpunta Siya sa loob ng isang bahay palayo sa madla, tinanong Siya ng mga alagad Niya tungkol sa talinghaga.
[7:18] At sinabi Niya sa kanila, "Malinaw na hanggang ngayon ay wala pa rin kayong pang-unawa. Di n'yo naiintindihan na lahat ng pumapasok sa loob ng tao na galing sa labas ay di magagawang parumihin siya.
[7:19] Dahil hindi ito pumapasok sa kanya papunta sa puso, sa halip ay sa loob ng tiyan, at inilalabas papunta sa inudoro. Ganito nililinis lahat ng kinakain.
[7:20] At sinabi Niya na, "Ang lumalabas mula sa tao ang siyang nagpaparumi sa tao.
[7:21] Dahil mula sa kaibuturan ng puso ng mga tao lumalabas ang masasamang kaisipan: mga pakikiapid, mga kasalanang sexual, mga pagpatay,
[7:22] mga pagnanakaw, mga kasakiman, mga kasamaan, pandaraya, kawalang-hiyaan, pagkainggit, paglapastangan sa Diyos, kayabangan, kahangalan.
[7:23] Lahat ng masasamang bagay na ito ay lumalabas mula sa kalooban at nagpaparumi sa tao."
[7:24] At pagtayo Niya mula roon, nagpunta Siya sa loob ng teritoryo ng Tiro at Sidon. At nang makapasok na sa loob ng isang bahay, gusto Niya sanang walang makaalam pero di N'ya magawang magtago,
[7:25] dahil may isang ginang na nakatunog patungkol sa Kanya. (Ang dalaginding nito ay inalihan ng maruming espiritu.) Matapos lumapit ay nagpatirapa ito sa tapat ng paanan Niya.
[7:26] Pero ang ginang na ito ay isang Griego na may lahing mula sa bansang Sirya at Fenicia. At nagmakaawa ito sa Kanya na palayasin Niya ang demonyo mula sa dalagita nito.
[7:27] Pero sinabi ni Jesus sa kanya, "Hayaan mo munang mabusog ang mga anak; dahil hindi maganda na kunin ang pagkain ng mga anak at ihagis sa mga aso."
[7:28] Pero sumagot ito at sinabi sa Kanya, "Totoo nga po, Panginoon, dahil ang mga aso rin ay kumakain mula sa mga pinagkainang nalaglag ng mga anak sa ilalim ng lamesa."
[7:29] At sinabi Niya rito, "Dahil sa salitang ito ay umuwi ka na. Lumayas na ang demonyo mula sa babaing anak mo."
[7:30] At pagkauwi nga sa loob ng bahay niya, nakita niyang lumabas na ang demonyo at ang babaing anak na nakahiga sa ibabaw ng kama.
[7:31] At sa muling pag-alis mula sa lupain ng Tiro at Sidon, nagpunta Siya sa direksyon ng Dagat ng Galilea, tagos sa gitna ng nasasakupan ng Sampung-bayan.
[7:32] At dinala nila sa Kanya ang isang binging hirap magsalita at nakiusap sila sa Kanya na sana'y mapatungan siya ng Kanyang kamay.
[7:33] At nang kunin Niya ito palayo mula sa lahat ng karamihan, isinuot Niya ang mga daliri Niya papasok sa mga taynga nito. At pagdura, ay hinipo Niya ang dila nito.
[7:34] At pagtingala sa langit ay huminga Siya ng malalim at sinabi sa kanya, "Effata!" na ibig sabihin ay, "Magbukas ka!"
[7:35] At agad na nabuksan ang kanyang mga taynga at natanggal ang umaalipin sa dila niya, tapos ay nakapagsalita na siya ng maayos.
[7:36] At inutusan N'ya silang huwag itong sasabihin. Pero pagka lalo Niya silang pinagbabawalan, mas lalo naman nilang pinagkakalat.
[7:37] At sa tindi ng pagkamangha ay sinabi nila, "Magaling ang lahat ng ginawa Niya! Parehas Niyang nagagawang bigyan ng pandinig ang bingi at pagsalitain ang pipi!"
[8:1] Sa kalagitnaan ng mga araw na iyon ay napakaraming tao ang nagkatipon, at wala man lang silang anumang makain. Nang tawagin ni Jesus ang mga alagad Niya, sinabi Niya sa kanila,
[8:2] "Naaawa Ako para sa mga taong ito, dahil tatlong araw Ko na silang kasama at wala na silang anumang makain.
[8:3] At kung pauwiin Ko sila papunta sa bahay nilang di nakakain, manlulupaypay sila habang nasa daan dahil ang ilan sa kanila ay malayo pa ang pinanggalingan.
[8:4] At sinagot Siya ng mga alagad Niya, "Saan naman po makakakuha ang sinuman dito sa liblib na lugar ng pagkaing sasapat sa kanila?"
[8:5] At tinanong Niya sila, "Gaano karaming tinapay ang mayroon kayo?" At ang sabi nila, "Pito po."
[8:6] Kaya't inutusan Niyang umupo ang mga tao sa ibabaw ng lupa. At nang kunin ang pitong tinapay, nagpasalamat, pinagpira-piraso Niya at ipinamahagi sa mga alagad Niya para ihain sa mga tao. At hinain nga nila ang mga ito sa mga tao.
[8:7] Mayroon din silang ilang pirasong maliliit na isda. At matapos pagpalain, nagsabi Siyang ihain din ang mga ito.
[8:8] Sila nga'y kumain at nabusog. Pagkatapos ay nakalikom sila ng pitong bayong ng mga pira-pirasong pagkain na natira.
[8:9] At ang mga nakakain ay aabot sa 4,000. Tapos, pinauwi na Niya sila,
[8:10] at agad sumakay sa loob ng bangka kasama ang mga alagad Niya. Dumating sila sa loob ng bayan ng Banayad na Apoy,
[8:11] tapos ay naglabasan ang mga Pariseo at sinimulang kuwestyunin Siya. Sinusubukan nila Siya sa pamamagitan ng paghingi sa Kanya ng senyales mula sa langit.
[8:12] Kaya't napabuntong-hininga Siya sa Kanyang espiritu sabay sabi, "Bakit naghahanap ng senyales ang henerasyong ito? Sinasabi Ko sa inyo ang totoo, walang palatandaang ibibigay sa henerasyong ito."
[8:13] At nilayasan Niya sila. Pagsakay muli sa loob ng bangka, umalis na Siya papunta sa kabilang ibayo,
[8:14] at nakalimutan nilang magdala ng pagkain. Wala rin silang dala sa loob ng bangka maliban sa isang pirasong tinapay.
[8:15] Ngayon, binalaan Niya sila sabay sabi, "Alamin n'yo at mag-ingat kayo mula sa lebadura ng mga Pariseo, at sa lebadura ni Herodes."
[8:16] Kaya't nangatwiran sila sa isa't isa sabay sabi, "Wala kasi tayong tinapay!"
[8:17] At nang malaman ito ni Jesus, sinabi Niya sa kanila, "Bakit kayo nangangatwiran ng dahil wala kayong tinapay? Di pa ba kayo natututo ni nakakaintindi? Matigas pa rin ba ang puso n'yo?
[8:18] May mga mata kayo, hindi naman kayo nakakakita. At may mga taynga kayo, hindi naman kayo nakakarinig at hindi n'yo naaalala.
[8:19] Nang pagpira-pirasuhin Ko ang limang tinapay para sa 5,000, ilan ang nakuha n'yong bayong na puno ng mga tira-tirang pagkain?" Sagot nila sa Kanya, "12 po."
[8:20] At nang ang pito para sa 4,000, ilan ang nakuha n'yong bayong na puno ng mga tira-tirang pagkain?" At ang sabi nila, "Pito po."
[8:21] At sinabi Niya sa kanila, "Paanong hindi pa rin kayo nakakaintindi?"
[8:22] Kaya't dumating Siya sa Betsaida, at dinala nila sa Kanya ang isang bulag, sabay nagmakaawa sila sa Kanya na kung pwede ay mahawakan Niya ito.
[8:23] At nang kunin ang kamay ng bulag, inakay Niya ito palabas ng baranggay at dinuraan ang mga mata nito, nilapat ang mga kamay sa kanya, sabay tinanong Niya ito kung may nakikita na siya.
[8:24] At pagtingala ay sinabi nito, "Nakikita ko po ang mga tao na parang mga puno. Nakikita ko silang naglalakad."
[8:25] Kaya't ipinatong uli Niya ang mga kamay sa ibabaw ng mga mata nito at pinadilat ito. At gumaling na siya, kaya't nakita na niya ng malinaw ang lahat.
[8:26] At nang paalisin ito papunta sa bahay nito ay sinabi Niya, "Huwag kang pupunta sa gitna ng baranggay ni sasabihin ito kanino man sa loob ng baranggay."
[8:27] Tapos ay nagpunta si Jesus at ang mga alagad Niya papasok sa mga baranggay ng Cesarea Filipo. At habang nasa daan, tinanong Niya ang mga alagad Niya at sinabi sa kanila, "Sino Ako batay sa sinasabi ng mga tao?"
[8:28] At itong sagot nila, "Si Juang Tagalublob po; at ang iba'y si Elias; pero ang iba nama'y, isa sa mga propeta."
[8:29] At sinabi Niya sa kanila, "Pero kayo, sino ba Ako sa palagay n'yo?" At pagsagot ni Pedro ay sinabi sa Kanya, "Kayo po ang Kristo."
[8:30] At mahigpit Niya silang pinagsabihan na huwag nilang sasabihin kanino man kung sino Siya.
[8:31] At sinimulan Niyang turuan sila na ang Anak ng Tao ay kailangang magdanas ng maraming paghihirap, at pambabastos mula sa mga matatandang pinuno, at mga pinunong pari, pati na mga dalubhasa sa Biblia; at mapatay at bumangon pagkatapos ng tatlong araw.
[8:32] At hayagan Siyang nagsalita sa paksang ito. Pagkatapos ay hiniwalay Siya ni Pedro sa isang tabi at nagsimulang pagsabihan Siya.
[8:33] Pero nang lumingon at tumingin sa mga alagad Niya, pinagsabihan Niya si Pedro sabay sabi, "Lumayas Ka sa harapan ko, Satanas! Dahil di mo iniisip ang mga bagay na patungkol sa Diyos, sa halip ay ang mga bagay na patungkol sa tao.
[8:34] At nang tawagin ang mga tao kasama ng mga alagad Niya, sinabi Niya sa kanila, "Sinumang gustong sumunod sa likuran Ko, dapat niyang pagkaitan ang sarili, at dapat niyang buhatin ang kanyang krus, at dapat siyang dumikit sa Akin.
[8:35] Dahil ang sinumang gustong iligtas ang sarili niya ay ipapahamak ito, pero sinumang ipahamak ang sarili niya alang-alang sa Akin at sa Masayang Balita, siya ang magliligtas nito.
[8:36] Dahil ano'ng mapapala ng isang tao kung mapa sa kanya ang buong mundo, pero ipahamak naman niya ang kaluluwa niya?
[8:37] O ano ang ibibigay ng isang tao kapalit ng kaluluwa niya?
[8:38] Dahil sinumang ikahiya Ako at ang Aking mga salita sa gitna ng mapangalunya at makasalanang henerasyong ito ay siya ring ikakahiya ng Anak ng Tao, pagdating Niya taglay ang kaluwalhatian ng Ama Niya, kasama ng mga angel na banal."
[9:1] At sinabi Niya sa kanila, "Sinasabi Ko sa inyo ang totoo, na may ilan sa mga nakatayo rito ang hinding-hindi makakatikim ng kamatayan hanggang sa makita nilang dumating ang Kaharian ng Diyos ng may kapangyarihan."
[9:2] At pagkalipas ng anim na araw, isinama ni Jesus sina Pedro at si Tyago pati rin si Juan, at sila'y dinala Niya papunta sa napakataas na bundok na walang kasamang iba. At Siya'y nag-ibang anyo sa kanilang harapan,
[9:3] anupat ang mga damit Niya ay naging sobrang puti, kumikinang gaya ng niyebe. Walang gumagawa ng tela sa balat ng lupa ang kayang magpaputi ng ga'non!
[9:4] At nagpakita sa kanila si Elias, kasama si Moises, at sila'y nakikipag-usap kay Jesus.
[9:5] At pagsabat ni Pedro ay sinabi niya kay Jesus, "Guro, mabuti po para sa ating dumito muna at para makagawa po kami ng tatlong kubo: isa po sa Inyo, at isa kay Moises at isa naman kay Elias."
[9:6] Hindi niya kasi alam kung ano'ng sasabihin dahil sa takot nila.
[9:7] At may ulap na pumalibot sa kanila, tapos ay may tinig mula sa ulap ang nagsabing, "Ito ay ang Anak Kong minamahal. Siya ang pakikinggan n'yo."
[9:8] At bigla nalang, pagtingin nila sa paligid, ay wala na silang nakitang kasama ni Jesus kundi sila na lamang.
[9:9] Pero habang sila'y pababa mula sa bundok, inutusan Niya sila na huwag nilang ipagsabi kanino man ang mga nasaksihan nila hanggang hindi pa nangyayari ang pagbangon ng Anak ng Tao mula sa mga patay.
[9:10] At inilihim nila ang pananalitang ito sa kanilang mga sarili habang nagtatanong kung ano ang ibig sabihin nitong pagbangon mula sa mga patay.
[9:11] Kaya't nang tanungin Siya ay sinabi nilang, "Bakit po sinasabi ng mga dalubhasa sa Biblia na dapat munang dumating si Elias?"
[9:12] Pero nang sumagot ay sinabi Niya sa kanila, "Totoo nga na darating muna si Elias para ibalik ang lahat sa dati. At paano naman ang naisulat tungkol sa Anak ng Tao na dapat Siyang magdanas ng maraming hirap at Siya'y kamuhian.
[9:13] Pero sinasabi Ko sa inyo na dumating na si Elias at ginawa nila sa kanya lahat ng ginusto nila ayon sa naisulat tungkol sa kanya."
[9:14] At nang makarating sa piling ng mga alagad, nakita Niya ang napakaraming taong nakapaligid sa kanila at ang mga dalubhasa sa Bibliang nakikipag debate sa kanila.
[9:15] Pero biglang namangha ang lahat ng tao nang makita Siya, at dali-dali lumapit para batiin Siya.
[9:16] At tinanong Niya ang mga dalubhasa sa Biblia, "Ano'ng argumento ang mayroon kayo sa kanila?"
[9:17] At isang lalaki mula sa karamihan ang sumagot at sinabi, "Guro, inilalapit ko po sa Inyo ang anak kong lalaki na may espiritu ng pagka-pipi.
[9:18] At sa tuwing sinasapian siya nito ay nangingisay siya, tapos ay pinabubula at pinagngangalit nito ang mga ngipin niya, at siya'y namamayat. At kinausap ko po ang mga alagad N'yo na palayasin nila ito pero di po nila magawa."
[9:19] Sumagot Siya sa kanya at sinabi, "O henerasyong walang pananalig! Hanggang kailan Ko kayo sasamahan? Hanggang kailan Ko kayo titiisin? Dalhin n'yo siya sa Akin."
[9:20] Habang inilalapit nila sa Kanya ang binatilyo, nakita Siya nito, at agad itong pinahirapan ng espiritu. Biglang nahimatay ang binatilyo habang bumubula ang bibig nito.
[9:21] Tinanong Niya ang ama nito, "Gaano na katagal na nangyayari ito sa kanya?" At sinabi niya, "Simula po pagkabata niya.
[9:22] Marami din pong beses siya nitong dinadala sa apoy at sa mga tubig para po patayin na siya. Kaya kung may magagawa po Kayong anuman, kaawaan at tulungan N'yo po kami."
[9:23] Sinabi sa kanya ni Jesus, "Kung magagawa mong magtiwala at sumunod. Lahat ng bagay ay posible sa kanya na nagtitiwala at sumusunod."
[9:24] Ang ama ng binatilyo ay agad na sumigaw at sinabi ng luhaan, "Panginoon, nagtitiwala po ako. Tulungan N'yo po ako sa di ko pagtitiwala at pagsunod!"
[9:25] Nang mapansin ni Jesus na naglalapitan na ang maraming tao doon, pinagasabihan Niya ang maruming espiritu at sinabi dito, "Ikaw na pipi't binging espiritu, inuutusan kitang lumabas sa kanya at huwag ka nang papasok uli!"
[9:26] Sumigaw ang espiritu at labis siyang pinahirapan bago ito umalis sa kanya. Pagkatapos nito'y nagmukha na siyang patay kaya't marami ang nagsabi, "Patay na siya!" â€‹
[9:27] Pero hinawakan ni Jesus ang kanyang kamay, ibinangon siya at siya'y nakatayo.
[9:28] Pagkapasok Niya sa bahay, palihim Siyang tinanong ng Kanyang mga alagad, "Bakit di po namin iyon napalayas?"
[9:29] Sinabi Niya sa kanila, "Ang ganitong klaseng espiritu ay hindi lumalayas maliban sa kayo'y manalangin at mag-ayuno."
[9:30] Umalis sila mula roon at dumaan sa Galilea, pero di Niya gusto na may ibang makaalam ng bagay na ito
[9:31] dahil tinuturuan Niya ang Kanyang mga alagad. Sinabi Niya sa kanila, "Ang Anak ng Tao ay ipagkakanulo sa mga awtoridad, papatayin nila Siya at matapos nila Siyang patayin, magbabangon Siya sa ikatlong araw."
[9:32] Pero di nila naintindihan ang mga salitang iyon at takot silang tanungin Siya tungkol dito.
[9:33] Dumating sila sa Capernaum at sa loob ng isang bahay ay nagtanong Siya sa kanila, "Ano 'tong bagay na pinagtatalunan n'yo habang nasa daan?"
[9:34] Pero di nila ito sinabi dahil nagtatalo-talo sila sa daan kung sino sa kanila ang pinakadakila.
[9:35] Naupo Siya at tinawag ang labindalawa. Sinabi Niya sa kanila, "Kung sinuman ay naghahangad na mauna ay siyang dapat na mahuli, at maging lingkod ng lahat."
[9:36] Kumuha Siya ng isang bata at nilagay sa kalagitnaan nila. Pagkakarga Niya dito ay sinabi sa kanila,
[9:37] "Sinumang tatanggap sa mga â€‹katulad ng batang ito sa Aking pangalan ay tumatanggap sa Akin. Sinumang tumatanggap sa Akin ay hindi Ako ang tinatanggap, kundi Siya na nagpadala sa Akin."
[9:38] Sinagot Siya ni Juan at sinabi, "Guro, may nakita kaming lalaki na nagpapalayas ng mga demonyo sa Inyong pangalan, pero di siya sumasama sa atin. Pinagbawalan namin siya kasi nga po hindi siya sumusunod sa atin."
[9:39] Pero sinabi ni Jesus, "Huwag n'yo siyang pagbawalan dahil walang tao na makakagawa ng isang himala sa Aking pangalan na pagkatapos ay magsasalita ng masama laban sa Akin.
[9:40] Dahil sinumang hindi laban sa atin ay kakampi natin.
[9:41] Sinumang magbigay sa inyo ng isang basong inuming tubig sa Aking pangalan, dahil kayo'y may kaugnayan kay Kristo, sasabihin Ko sa inyo ang totoo, hindi siya mawawalan ng gantimpala.
[9:42] Sinumang maging dahilan na tumalikod sa Akin ang isa sa mga malilinggit na ito na may pananampalataya sa Akin, mas mabuti pa sa kanyang talian ng isang malaking bato sa leeg at ihagis iyon sa dagat!
[9:43] Kung sa palagay mo'y ang kanang kamay mo ang dahilan ng iyong pagkakasala, putulin mo na ito. Mas mabuti pang pumasok sa Buhay na baldado ka, kaysa may dalawang kamay ka nga pero papunta ka naman sa impiyerno, sa mga apoy na di namamatay.
[9:44] Kung saan ang mga uod at apoy ay di namamatay.
[9:45] At kung ang iyong paa ang sa palagay mong dahilan ng iyong pagkakasala, putulin mo ito. Mas mabuti pang pumasok sa Buhay kahit baldado ka, kaysa may dalawang paa ka nga pero itatapon ka naman sa impiyerno, sa mga apoy na di namamatay.
[9:46] Kung saan ang mga uod at apoy ay di namamatay.
[9:47] At kung ang iyong mata ang sa palagay mong dahilan ng iyong pagkakasala, dukutin mo ito. Mas mabuti pang pumasok sa Kaharian ng Diyos kahit isa lang ang mata, kaysa may dalawang mata ka nga pero itatapon ka naman sa apoy ng impiyerno.
[9:48] Kung saan ang mga uod at apoy ay di namamatay.
[9:49] Dahil ang bawat isa ay aasinan sa apoy at bawat handog ay dapat na lagyan ng asin.
[9:50] Mabuti ang asin. Pero kung mawalan ng alat itong asin, paano n'yo maibabalik ang lasa nito? Magkaroon kayo ng asin sa inyong mga kalooban at gawing mapayapa ang inyong kaugnayan sa isa't isa.
[10:1] Nagbangon Siya roon at nagpunta sa mga baybayin ng Judea sa kabilang ibayo ng Jordan. Pinuntahan Siyang muli ng mga tao at gaya ng Kanyang kinagawian, tinuruan Niya silang muli.
[10:2] Lumapit sa Kanya ang mga Pariseo at tinanong Siya, "Naaayon ba sa batas na hiwalayan ng lalaki ang kanyang asawang babae?" Sinusubok nila Siya.
[10:3] Sumagot Siya at sinabi sa kanila, "Ano'ng inutos ni Moises sa inyo?"
[10:4] Sinabi nila, "Hinayaan ni Moises na gumawa ng kasulatang nagpapatunay ng kanilang paghihiwalay at pwede na niyang hiwalayan ang kanyang asawang babae."
[10:5] Sumagot si Jesus at sinabi sa kanila, "Matigas kasi ang inyong mga ulo kaya't sinulat niya ang ganitong patakaran.
[10:6] Pero nang magsimulang lumikha ang Diyos, ginawa Niya silang lalake at babae.
[10:7] Dahil dito'y iiwan ng lalake ang kanyang ama't ina para sumama sa kanyang asawang babae.
[10:8] At silang dalawa ay magiging isang katawan. Kaya't di na sila dalawa kundi isang katawan na lang.
[10:9] Kaya't ang pinagsama ng Diyos ay huwag paghiwalayin ng tao."
[10:10] Pag-uwi nila sa bahay, tinanong â€‹Siya ng Kanyang mga alagad tungkol uli sa bagay na iyon.
[10:11] Sinabi Niya sa kanila, "Sinumang hiwalayan ang asawang babae at magpakasal sa iba ay nangangalunya laban sa kanyang asawang babae.
[10:12] Kung ang babae naman ang humiwalay mula sa kanyang asawang lalake at magpakasal sa iba, itong babaing ito ay nangangalunya."
[10:13] Nagdala sila sa Kanya ng mga bata para mahawakan Niya, pero sinaway ng Kanyang mga alagad ang mga nagdala sa kanila.
[10:14] Labis na di kinatuwa ni Jesus ang nangyari nang makita Niya ito at sinabi sa kanila, "Hayaan n'yo ang mga maliliit na bata na makalapit sa Akin at huwag ninyo silang pagbawalan. Dahil sa mga katulad nila ipinagkaloob ang Kaharian ng Diyos.
[10:15] Sasabihin Ko sa inyo ang totoo, sinumang hindi tatanggap sa Kaharian ng Diyos gaya sa isang maliit na bata ay hindi makakapasok dito."
[10:16] Kinarga Niya ang mga bata, nilapat ang Kanyang mga kamay sa kanila at pinagpala sila.
[10:17] Nang Siya'y paalis na sa Kanyang pupuntahan, may isang lalaking patakbong lumapit at nanikluhod sa Kanya. Nagtanong ito sa Kanya, "Mabuting Guro, ano po ang gagawin ko para magmana ng walang hanggang Buhay?"
[10:18] Sinabi ni Jesus sa kanya, "Bakit mo Ako tinatawag na mabuti? Walang ibang mabuti kundi isa lang, ang Diyos.
[10:19] Alam mo ang mga inuutos ng Diyos, 'Huwag kang mangangalunya; huwag kang papatay ng tao; huwag kang magnanakaw; huwag kang mapagpanggap; huwag kang mandaraya; igalang mo ang iyong ama't ina.'"
[10:20] Sumagot siya at sinabi sa Kanya, "Guro, ginagawa ko na po ang mga ito mula pa pagkabata."
[10:21] Pinagmasdan siya ni Jesus ng may galak at sinabi sa kanya, "Isang bagay nalang ang iyong kulang: Umuwi ka at ipagbili mo ano man ang mayroon ka, magbigay ka sa mga naghihikahos, at ika'y magkakaroon ng kayamanan sa langit. Pagkatapos ay bumalik ka, pasanin mo ang krus, at sumunod ka sa Akin."
[10:22] At nalungkot siya ng marinig niya iyon. Umuwi siya ng luhaan dahil napakarami niyang ari-arian.
[10:23] Tumingin sa paligid si Jesus at sinabi sa Kanyang mga alagad, "Napakahirap para sa mga maykaya na pumasok sa Kaharian ng Diyos!"
[10:24] Nagulat ang mga alagad sa sinabi Niyang ito. Pero sumagot muli si Jesus at sinabi sa kanila, "Mga anak, napakahirap para sa kanila na nagtitiwala sa kayamanan na makapasok sa Kaharian ng Diyos!"
[10:25] Mas madali pang makapasok ang isang kamelyo sa butas ng karayom kaysa ang isang mayamang tao na makapasok sa Kaharian ng Diyos."
[10:26] Lalo silang nagulat at di makapaniwala. Sinabi nila sa isa't isa, "Kung ganyang pala, sino kaya ang maliligtas?"
[10:27] Tumingin si Jesus sa kanila at sinabi, "Imposible ito sa tao pero hindi sa Diyos. Dahil kayang gawin ng Diyos ang lahat ng bagay."
[10:28] Nagsimulang magsalita si Pedro sa Kanya, "Tignan Nyo, iniwan po naming lahat para sumunod sa Inyo!"
[10:29] Sumagot si Jesus at sinabi, "Sasabihin Ko sa inyo ang totoo, walang sinumang nag-iwan ng bahay, o mga kapatid na lalake, o mga kapatid na babae, o ama, o ina, o asawang babae, o mga anak, o mga lupain alang-alang sa Akin at sa Masayang Balita,
[10:30] ang di tatanggap ng 100-beses ngayon sa panahong ito, ng mga bahay, at mga kapatid na lalaki, at mga kapatid na babae, at mga nanay at mga anak, at mga lupain (na may kasamang pag-uusig), at sa mundong darating, walang hanggang Buhay.
[10:31] Pero maraming una ang magiging huli, at huli na magiging una."
[10:32] Habang sila'y nasa daan paakyat ng Jerusalem, nauuna sa kanila si Jesus. Sila'y namangha. Habang sila'y sumusunod, natakot sila. Pinulong Niya muli ang 12 at sinimulang sabihin sa kanila ang mga bagay na mangyayari sa Kanya.
[10:33] Sinabi Niya, "Pagmasdan n'yo, papunta na tayo sa Jerusalem. Ang Anak ng Tao ay ipagkakanulo sa mga pinunong pari, at sa mga dalubhasa sa Biblia. Hahatulan nila Siya ng parusang kamatayan, at dadalhin Siya sa mga dayuhan para ipatupad ito.
[10:34] Iinsultuhin at paglalaruan nila Siya, hahagupitin at duduraan Siya, pagkatapos ay papatayin nila Siya, at sa ikatlong araw ay muli Siyang babangon."
[10:35] Lumapit sa Kanya si Santiago at Juan na mga anak ni Zebedeo at sinabi, "Guro, nais po naming gawin Ninyo para sa amin ito pong kahilingan namin."
[10:36] Sinabi Niya sa kanila, "Ano naman itong nais n'yong gawin Ko para sa inyo?"
[10:37] Sinabi nila sa Kanya, "Pag naparangalan na po Kayong Hari, ipagkaloob N'yo na kami po'y makaupo isa sa Inyong kanang kamay at ang isa naman po'y sa Inyong kaliwang kamay."
[10:38] Pero sinabi ni Jesus sa kanila, "Hindi n'yo alam ang hinihiling ninyo. Kaya n'yo bang inuman ang basong iniinuman Ko at mailublob kung paano Ako nailublob?"
[10:39] Sinabi nila sa Kanya, "Kaya po namin." At sinabi ni Jesus sa kanila, "Iinom nga kayo mula sa baso na iniinuman Ko, at mailulublob sa paraan ng Aking pagkalublob,
[10:40] pero hindi na Ako ang naggagawad sa sinumang uupo sa Aking kanang kamay at sa Aking kaliwang kamay. Bagamat ito'y ibibigay sa kanila kung saan ito nakahanda.
[10:41] Nang marinig ito ng sampu, nagsimula silang mainis kina Tyago at Juan.
[10:42] Pero pinalapit sila ni Jesus sa Kanya at sinabi sa kanila, "Alam n'yo ba na ang mga naatasang mamuno sa mga dayuhang bansa ay sapilitang pinapasunod ang mga taong nasasakupan nila at ang kanilang mga opisyal ay namumuno para lang paglingkuran ang kanilang pansariling kapakanan?
[10:43] Pero di kayo dapat ganito. Sinumang may hangad na maging dakila sa inyo, ay siyang dapat na maging lingkod n'yo.
[10:44] At sinuman sa inyo ang nais maging pinakapinuno, ay dapat na maging lingkod ng lahat.
[10:45] Dahil maski na ang Anak ng Tao ay dumating di para paglingkuran, kundi para maglingkod at ibigay ang Kanyang sarili para pantubos sa nakararami.
[10:46] At nakarating sila sa Jerico. Sa pag-alis nila sa Jerico kasama ang Kanyang alagad at nang napakaraming tao, nalampasan nila ang bulag na si Bartimeo, anak ni Timeo. Nakaupo siya sa kalsada at namamalimos.
[10:47] Nang malaman niya na si Jesus ng Nazaret iyon, nagsimula siyang sumigaw at sinabi, "Jesus, Ikaw na Anak ni David, mahabag po Kayo sa akin!"
[10:48] Maraming sumaway sa kanya para tumahimik siya, pero mas lalo pa niyang nilakasan ang kanyang pagsigaw, "Ikaw na Anak ni David, kahabagan n'yo po ako!"
[10:49] Napahinto si Jesus at nag-utos na tawagin siya. Tinawag nga nila ang bulag na lalaki at sinabi sa kanya, "Huwag ka nang malungkot, tinatawag ka Niya!"
[10:50] Hinagis niya ang kanyang balabal, tumayo at nagtungo kay Jesus.
[10:51] Sinagot siya ni Jesus at sinabi sa kanya, "Ano'ng gusto mong gawin Ko para sa iyo?" Sinabi sa Kanya ng bulag na lalaki, "Panginoon, na ako po'y makakita."
[10:52] At sinabi sa kanya ni Jesus, "Pwede ka nang umalis. Ang pananalig mo ang nagpagaling sa'yo. Biglang nagbalik ang kanyang paningin at sumunod kay Jesus sa daan.
[11:1] Nang papalapit na sila sa Jerusalem, sa bandang Betfage at Betania, sa Bundok ng Olibo, nagpadala Siya ng dalawa sa Kanyang mga alagad,
[11:2] at sinabi sa kanila, "Pumunta kayo sa kaharap n'yong baranggay at pagkapasok n'yo dito ay may makikita kayong nakataling bisirong asno na wala pang nakakasakay na tao. Kalagan at dalhin ninyo.
[11:3] Kung may magsabi sa inyo, 'Bakit n'yo 'to ginagawa?' Sabihin n'yo na kailangan siya ng Panginoon at ibabalik din agad doon."
[11:4] Pagpunta nila doon, at nakita ang bisirong asno sa may kanto na nakatali sa tabi ng pintuan ng bahay sa labas, kinalagan nila ito.
[11:5] May nagsabi sa kanila na nakatayo doon, "Bakit n'yo kinakalagan 'yang bisirong asno?"
[11:6] Sinagot nila kung paano sila sinabihan ni Jesus, at hinayaan na sila.
[11:7] Dinala nila ang bisirong asno kay Jesus, pinatungan ito ng kanilang mga damit, at Siya'y umupo dito.
[11:8] Marami ding naglatag ng kanilang mga damit sa kalsada, ang iba nama'y nagputol pa ng mga sanga mula sa mga puno, at ito ang kanilang nilatag sa daanan.
[11:9] Ang mga taong nangunguna sa prosisyon at ang mga sumusunod ay nagsisigawan ng, "Mabuhay ang ating Hari't Tagapagligtas! Bigyang parangal ang dumarating sa pangalan ng Panginoon!
[11:10] Pagpalain nawa ang kaharian ng ama nating si David, na dumarating na sa ngalan ng Panginoon! Mabuhay sa Kataas-taasang Diyos!"
[11:11] Pumasok si Jesus sa Jerusalem at dumiretso sa loob ng templo. Gabi na nang matapos Niyang tingnan ang lahat ng bagay doon, at lumabas Siya papuntang Betania kasama ang 12.
[11:12] Kinabukasan, habang sila'y papaalis mula sa Betania, inabutan Siya ng gutom.
[11:13] Pagkakita Niya sa isang puno ng igos sa kalayuan, pinuntahan Niya ito para tingnan kung may makikitang bunga. Pagdating Niya dito, wala Siyang nakita kundi mga dahon lamang, dahil hindi pa iyon panahon ng mga igos.
[11:14] Sinabi ni Jesus dito, "Wala nang kakain ng iyong bunga mula ngayon at magpakailanman!" Narinig iyon ng Kanyang mga alagad.
[11:15] Pagbalik nila sa Jerusalem, pumasok si Jesus sa templo. Pinalayas Niya ang mga nagtitinda at bumibili sa loob ng templo, at pinagtataob ang mga mesa ng mga nagpapalit ng pera at mga upuan ng mga nagtitinda ng mga kalapati.
[11:16] Hindi rin Niya hinayaang makapagdala ng kahit anong lalagyan ang kahit sinong taong papasok sa templo.
[11:17] Nagturo Siya at sinabi sa kanila, "Hindi ba't nasusulat, 'Ang Aking bahay ay tatawaging Bahay Panalanginan ng lahat ng bansa?' Pero ginawa n'yo na itong pugad ng mga magnanakaw!"
[11:18] Narinig ito ng mga dalubhasa sa Biblia at mga pinunong pari, kaya't naghanap sila ng paraan kung paano Siya papatayin. Takot kasi sila sa Kanya dahil lahat ng tao ay hangang-hanga sa Kanyang pagtuturo.
[11:19] Pagdating ng gabi ay umalis na Siya sa lungsod na iyon.
[11:20] Kinaumagahan, habang sila'y naglalakad, nakita nila yung puno ng igos na natuyo na mula sa mga ugat nito.
[11:21] Naalala ni Pedro at sinabi sa Kanya, "Guro, tingnan N'yo! Natuyo na po 'tong puno ng igos na sinumpa Ninyo."
[11:22] Sumagot si Jesus at sinabi sa kanila, "Magkaroon kayo ng paniniwala na tulad sa Diyos."
[11:23] Dahil sasabihin Ko sa inyo ang totoo, "Sinumang magsasabi sa bundok na ito, 'Umalis ka diyan at tumalon ka papunta sa dagat' na di nag-aalinlangan sa kanyang puso, kundi maniniwala na ang mga bagay na sinabi niya ay mangyayari, makakamtan niya ano mang sabihin niya.
[11:24] Kaya't sinasabi Ko sa inyo, anumang mga bagay ang inyong maibigan, sa inyong pananalangin, maniwala kayo na tinatanggap n'yo na, at ang mga iyon nga'y mapapa sa inyo.
[11:25] Pagka tumayo kayo para manalangin, magpatawad muna kayo kung mayroon kayong hinanakit laban sa kahit kanino, para patawarin din kayo ng inyong Ama sa inyong mga kasalanan.
[11:26] Pero kung di kayo nagpapatawad, hindi rin kayo patatawarin ng inyong Amang nasa langit sa inyong mga kasalanan.
[11:27] Bumalik uli sila sa Jerusalem. Habang naglalakad Siya sa templo, nilapitan Siya ng mga pinunong pari, mga dalubhasa sa Biblia, at mga matatandang pinuno.
[11:28] Sinabi nila sa Kanya, "Ano'ng kapangyarihan ang mayroon Ka para gawin ang mga bagay na ito? At sino ang nagbigay sa Iyo ng karapatang gawin ang lahat ng mga bagay na ito?
[11:29] Sumagot si Jesus at sinabi sa kanila, "Tatanungin Ko din kayo ng isang katanungan at pag-nasagot n'yo Ko ay sasabihin Ko sa inyo kung anong kapangyarihan ang mayroon Ako para gawin ang mga bagay na ito.
[11:30] Ang Paglulublob ni Juan, saang kapangyarihan ito nagmula? Sa Langit ba, o sa mga tao? Sagutin N'yo Ako."
[11:31] Tinimbang nila ang kanilang isasagot at sinabi nila sa isa't isa, "Kung sasabihin natin na 'Mula sa Langit', baka sabihin N'ya, 'E bakit di kayo naniwala sa kanya?'
[11:32] Pero di naman natin pwedeng sabihin, 'Mula sa mga tao.'" Takot sila sa mga tao dahil lahat ay itinuturing si Juan bilang isang propeta.
[11:33] Kaya't sumagot sila at sinabi kay Jesus, "Hindi namin alam." Sumagot si Jesus at sinabi sa kanila, "Hindi Ko rin sasabihin sa inyo kung ano'ng kapangyarihan mayroon Ako para gawin ang mga bagay na ito."
[12:1] Nagsimula Siyang magsalita sa kanila gamit ang mga talinhaga: "May isang taong nagtanim ng ubasan, binakuran ito, naghukay sa lupa para sa lugar ng pagkakatasan ng ubas, at nagtayo ng isang mataas na bantayan. Pagkatapos ay pinagkatiwala n'ya ito sa ilang manggagawa at pumunta sa isang malayong lalawigan.
[12:2] Pagdating ng panahon ay nagpadala siya ng kanyang tauhan sa mga manggagawa para kunin mula sa kanila ang kanyang parte sa ani ng ubasan.
[12:3] Sinunggaban nila ito, binugbog, at pinaalis na walang kadala-dala.
[12:4] Nagpadala uli siya ng isa pang tauhan. Ito nama'y binato nila, sinugatan sa ulo, at pinaalis na puno ng kahihiyan.
[12:5] Muli siyang nagpadala ng isa pa. Pinatay naman nila ito. Marami pa siyang pinadalang iba; ang ilan ay binugbog nila, at ang iba ay pinapatay nila.
[12:6] Dahil may isa pa siyang natitira - ang kanyang anak, ang kanyang pinakamamahal, pinapunta niya ito sa kanila sa huling pagkakataon at sinabi, "Igagalang nila ang anak ko."
[12:7] Pero sinabi ng mga manggagawang iyon sa isa't isa, 'Ito ang tagapagmana! Halikayo, patayin natin siya para mapasa atin ang kanyang mamanahin.'
[12:8] Sinunggaban nila siya, pinatay at itinapon sa labas ng ubasan.
[12:9] Ano kaya sa palagay n'yo ang gagawin ng may-ari ng ubasan? Itong gagawin niya: pupuntahan niya at pagpapapatayin ang mga manggagawang iyon at ibibigay ang ubasan sa iba.
[12:10] Hindi n'yo ba nabasa ang Kasulatan na, 'Ang batong di tinanggap ng mga nagtatayo ng gusali ang siyang naging pinakamahalagang batong-sandigan.
[12:11] Kagagawan ito ng Panginoon at angganda nitong tignan?'"
[12:12] Gustong-gusto na nilang dakipin Siya pero takot lang sila sa mga tao. Alam kasi nilang sila ang pinatamaan Niya sa talinhaga. Kaya't iniwan nila siya at umalis na lang.
[12:13] Nagpapunta sila sa Kanya ng ilang mga Pariseo at mga opisyal ni Herodes para hulihin Siya sa anumang masamang maaari Niyang sabihin.
[12:14] Pagkadating ay sinabi nila sa Kanya, "Guro, alam po naming Kayo'y tapat at walang kinikilingan. Hindi N'yo pinapansin ang katayuan ng isang tao kundi'y nagtuturo ng kalooban ng Diyos ng may katotohanan. Tama po ba na magbayad ng buwis kay Cesar o hindi?
[12:15] Dapat po ba tayong magbigay o hindi po dapat tayo magbigay? Pero alam Niyang sila'y nagkukunwari lamang, kaya't sinabi Niya sa kanila, "Ito ba ang inyong patibong sa Akin? Pahingi Ako ng piso at mayroon Akong titignan."
[12:16] At naglabas sila nito. Tinanong Niya sila, "Kaninong mukha at tatak ito?" Sinabi nila sa Kanya, "Kay Cesar."
[12:17] Sumagot si Jesus sa kanila, "Ibalik n'yo kay Cesar ang mga bagay na pag-aari ni Cesar, at sa Diyos ang mga pag-aari ng Diyos." At namangha sila sa Kanya.
[12:18] Nagpunta naman ang mga Saduseo sa Kanya na nagsasabing hindi totoo ang muling-pagkabuhay. At tinanong nila Siya ng ganito,
[12:19] "Guro, isinulat ni Moises para sa atin na, "Kapag namatay ang lalaki at nag-iwan ng asawa na walang mga anak, dapat pakasalan ng kapatid nitong lalaki ang nabiyudang babae, upang magtaguyod ng binhi para sa kanyang yumaong kapatid na lalake.
[12:20] Ngayon, may pitong magkakapatid. Nag-asawa yung panganay at namatay na walang anak.
[12:21] Sinalo ng pangalawa ang balo, at namatay din na walang anak. Ganoon din ang nangyari sa pangatlo.
[12:22] Dumaan lahat sa kanya ang pito pero namatay sila na walang anak. Kinalaunan, namatay na rin ang babae.
[12:23] Sa muling pagkabuhay kapag sila'y muling nagbangon, sino sa pito ang magiging asawa ng babae gayong silang lahat ay napangasawa niya?"
[12:24] Sumagot si Jesus at sinabi sa kanila, "Di ba kayo nagkakamali dahil hindi n'yo alam ang Kasulatan o ang kapangyarihan ng Diyos?
[12:25] Dahil pag sila'y nagbangon mula sa mga patay, hindi na sila magpapakasal o di kaya'y ibibigay para ipakasal, kundi sila'y katulad na ng mga anghel na nasa langit.
[12:26] Tungkol naman sa mga patay, kung sila'y magbabangon - hindi n'yo ba nabasa sa aklat ni Moises, kung paano nangusap sa kanya ang Diyos sa mababang puno at sinabi, 'Ako ang Diyos ni Abraham, at Diyos ni Isaac, at Diyos ni Jacob?'
[12:27] Hindi Siya ang Diyos ng mga patay, kundi ang Diyos ng mga bÃºhay. Kaya't malaki ang pagkakamali ninyo.
[12:28] Matapos silang marinig magtalakayan at makitang sinagot Niya ng maayos ang kanilang mga katanungan, lumapit ang isang dalubhasa sa Biblia at tinanong Siya, "Ano po ang pinakamahalaga sa lahat ng mga utos ng Diyos?"
[12:29] Sumagot si Jesus sa kanila, "Ang pinakamahalaga sa lahat ng ipinag-uutos ng Diyos ay ito, 'Dinggin mo, Israel, ang ating Panginoong Diyos - Siya lamang ang Panginoon.
[12:30] Mamahalin mo ang Panginoon mong Diyos nang iyong buong puso, at nang iyong buong kaluluwa, at nang iyong buong lakas.' Ito ang pinakamahalagang utos ng Diyos.
[12:31] At ang pangalawa ay ito, 'Mamahalin mo ang iyong kapwa gaya ng iyong sarili.' Wala nang ibang utos ang Diyos na higit pang dakila sa mga ito."
[12:32] Sinabi ng guro't iskolar ng Biblia sa Kanya, "Guro, totoo po ang sinabi N'yo. Dahil may iisang Diyos lamang at wala nang iba kundi Siya.
[12:33] Ang mahalin Siya nang buong puso, at nang buong kaunawaan, at nang buong kaluluwa, at nang buong lakas, at ang mahalin ang kapwa gaya ng sarili ay higit pa ang halaga sa lahat ng mga sinunog na handog at mga alay."
[12:34] Nang makita ni Jesus kung gaano kahusay ang kanyang sagot, sinabi Niya sa kanya, "Hindi ka na nalalayo sa Kaharian ng Diyos." Pagtapos nito'y walang sinumang nagtangkang magtanong pa sa Kanya.
[12:35] Habang nagtuturo Siya sa templo, sumagot si Jesus at sinabi, "Paano masasabi ng mga dalubhasa sa Biblia ang Kristo ay ang anak ni David?
[12:36] Dahil sinabi mismo ni David sa pamamagitan ng Banal na Espiritu, 'Sinabi ng Panginoon sa aking Panginoon, Maupo Ka sa Aking kanang kamay hanggang gawing Kong tungtungan ng paa Mo ang Iyong mga kaaway.'
[12:37] Kung tinatawag Siya ni David na Panginoon, paano Siya naging anak niya?" Lahat ng mga ordinaryong mamamayan ay tuwang-tuwang pakinggan Siya.
[12:38] Sinabi Niya sa kanila sa Kanyang pagtuturo, "Mag-ingat kayo sa mga dalubhasa sa Biblia na gustong-gustong maglakad habang nakasuot ng magagarang damit at gustong-gustong pakinggan ang mga pagkilala sa kanila sa mga pampublikong pagtitipon,
[12:39] ang mga pangunahing upuan sa mga simbahan, at mga espesyal na lugar sa mga pistahan.
[12:40] Nilalamon nila ang mga bahay ng mga balo at sa hangad na sumikat ay nananalangin sa publiko ng pagkakahaba-habang panalangin. Matitikman nila ang mas mabigat na kaparusahan!
[12:41] Naupo si Jesus sa tapat ng kabang-yaman at tinignan Niya kung paano naglalagay ng pera ang mga tao sa kabang-yaman. Maraming mayayaman ang naglagay ng malalaking halaga.
[12:42] Lumapit doon ang isang pobreng balong babae at naghulog siya ng bente-singko sentimong barya.
[12:43] Pinalapit Niya ang Kanyang mga alagad at sinabi sa kanila, "Sasabihin Ko sa inyo ang totoo, ang pobreng balong babaing ito ay nagbigay ng higit pa kaysa sa lahat ng mga naghulog sa kabang-yaman.
[12:44] Naghulog lang kasi ang karamihan mula sa kanilang kalabisan. Pero ang ginang na ito'y mula sa kanyang kakulangan ay nagbigay ng lahat ng mayroon siya, pati na ang lahat ng kanyang kabuhayan.
[13:1] Pagkalabas Niya ng templo, sinabi ng isa sa Kanyang alagad sa Kanya, "Guro, tignan N'yo kung anong klaseng mga bato't disensyo ang mga ito!"
[13:2] Sumagot si Jesus sa kanya at sinabi, "Nakikita mo iyang mga gusaling 'yan? Dadating ang panahon na walang maiiwang bato sa ibabaw ng isa pang bato na di mabubuwag."
[13:3] Habang Siya'y nakaupo sa ibabaw ng bundok ng Olibo kaharap ang templo, tinanong Siya ng sarilinan nina Pedro, Santiago, Juan at Andres,
[13:4] "Sabihin N'yo po sa amin, kailan po ba mangyayari ang mga bagay na ito? Ano po ang magiging pahiwatig kung kailan matutupad ang mga ito?
[13:5] Sinagot sila ni Jesus at nagsimulang magsabi, "Mag-ingat kayo, kung hindi'y baka kayo maloko ng kung sino lang.
[13:6] Maraming magsusulputan sa pangalan Ko na magsasabing, 'Ako ang Kristo!' At marami silang ililigaw.
[13:7] Pag nakarinig kayo ng mga digmaan at balita ng mga digmaan, huwag kayong mabahala. Dapat lang na mangyari ang mga bagay na ito, pero hindi pa ito ang wakas.
[13:8] Makikipagdigmaan ang isang bansa laban sa ibang bansa, kaharian laban sa kaharian. Magkakalindol sa iba't ibang lugar, maraming tao ang magugutom at mag-aaklas. Simula pa lamang ito ng mga paghihirap.
[13:9] Mag-ingat kayo dahil dadalhin nila kayo sa harapan ng mga kapulungan, at gugulpihin kayo sa loob ng mga simbahan. Dadalhin din nila kayo sa harap ng mga gobernador at mga pangulo ng bansa alang-alang sa Akin, para magpatotoo laban sa kanila.
[13:10] Ang Masayang Balita ay dapat munang maiproklama sa lahat ng mga bansa.
[13:11] Pero pagka inaresto nila kayo at dinala sa kung saan man, huwag ninyong alalahanin o paghandaan ang inyong sasabihin. Kung anuman ang tatanggapin ninyo sa oras na iyon, yun ang inyong sasabihin dahil hindi kayo ang magsasalita, kundi ang Banal na Espiritu.
[13:12] Magtataksil ang kapatid laban sa kanyang kapatid hanggang kamatayan, ganoon din ang ama sa kanyang anak. Ang mga anak nama'y lalaban sa kanilang mga magulang at ipapapatay sila.
[13:13] Kamumuhian kayo ng lahat alang-alang sa Aking pangalan, pero ang manatiling tapat hanggang kamatayan ang siyang maliligtas.
[13:14] Pero pag nakita n'yo ang kasuklam-suklam na magdudulot ng pagkawasak ng lahat na nakatayo kung saan hindi ito dapat, ayon sa sinabi ni propetang Daniel, (unawain ng nagbabasa) hayaang lumikas sa kabundukan ang mga nasa Judea.
[13:15] Huwag nang hahayaang bumaba pa sa bahay ang mga nasa bubungan, o pumasok pa dito para maglabas ng kahit ano mula sa kanyang bahay.
[13:16] Huwag ding hayaan ang mga nasa bukid na bumalik para lang kunin ang kanyang damit.
[13:17] Pero lagot ang mga nagdadalang tao at mga nagpapasuso pa sa mga araw na iyon!
[13:18] Ipanalangin ninyo na ang inyong paglikas ay hindi sa panahon ng taglamig.
[13:19] Dahil darating sa mga araw na iyon ang kahirapang hindi pa nangyayari mula ng lalangin ng Diyos ang lahat hanggang sa kasalukuyan, at wala nang ibang susunod pa na tulad nito.
[13:20] Maliban sa paigsiin ng Panginoon ang mga araw na iyon, walang taong maliligtas. Pero alang-alang sa mga hinirang, na Kanyang pinili, pinaigsi Niya ang mga araw na 'yon.
[13:21] Kung sinuman ang magsabi sa inyo, 'Tignan n'yo, andito na ang Kristo!' o 'Tignan n'yo, andoon siya!' Huwag kayong maniwala
[13:22] dahil magsusulputan ang mga pekeng Kristo at mga pekeng propeta at magpapakita pa ng mga himala at nakakamanghang bagay para tuksuhin, kung maaari, kahit na ang mga hinirang.
[13:23] Kaya't mag-ingat kayo. Tignan n'yo, sinabi Ko na sa inyo ang lahat ng bagay.
[13:24] Pero sa mga araw na iyon, pagkatapos ng kahirapan, magdidilim ang araw at ang buwan ay di magbibigay ng liwanag,
[13:25] ang mga bituwin sa langit ay magsisilaglagan at mayuyugyog ang mga puwersang nagpapanatili sa kalawakan.
[13:26] Makikita nila ang Anak ng Tao na dumarating sa kaulapan ng may dakilang kapangyarihan at kaluwalhatian.
[13:27] Ipapadala Niya ang Kanyang mga anghel at sama-samang titipunin ang Kanyang hinirang sa lahat ng dako, mula sa kadulu-duluhan ng daigdig hanggang sa kadulu-duluhan ng langit.
[13:28] Ngayon, matuto kayo sa talinghaga ng puno ng igos: Kapag ang tangkay nito ay malambot pa at sumisibol palang ang mga dahon, alam n'yong malapit na ang tag-araw.
[13:29] Gayundin naman, kapag nakita n'yong nangyayari na ang mga bagay na ito, alam n'yo na malapit na, asa pintuan lang.
[13:30] Sasabihin ko sa inyo ang totoo, na ang generasyong iyon ay hindi lilipas hangga't lahat ng mga bagay na ito ay mangyari.
[13:31] Ang langit at ang lupa ay maglalaho, pero ang Aking mga salita ay hindi mawawalan ng kapangyarihan.
[13:32] Pero ang araw at oras na iyon ay di ipapaalam kanino man, ni sa mga anghel na nasa langit o sa Anak, ito'y sa Ama lamang.
[13:33] Mag-ingat, magbantay at manalangin kayo, dahil hindi n'yo alam kung kailan ang tamang panahon.
[13:34] Para itong isang tao na pumunta sa isang malayong lugar at iniwan ang kanyang bahay. Binigyan niya ng awtoridad ang kanyang mga tauhan, sinabihan sila kung ano'ng gagawin, at inutusan ang gwardiang magbantay.
[13:35] Kaya't magbantay kayo dahil hindi n'yo alam kung kailan uuwi ang may-ari ng bahay - kung sa gabi, o sa hating-gabi, o sa pagtilaok ng manok, o sa umaga,
[13:36] Kundi, baka sa bigla niyang pagdating, ay maabutan niya kayong natutulog.
[13:37] At ang sinasabi Ko sa inyo ay sinasabi Ko din sa lahat, 'Magbantay!'
[14:1] Dalawang araw nalang ay Pista na ng Paskua at ng Tinapay na Walang Lebadura. Naghahanap pa rin ng paraan ang mga pinunong pari at mga dalubhasa sa Biblia kung paano Siya huhulihin sa matalinong paraan at kinalauna'y maipapatay Siya.
[14:2] Pero sinabi ng ilan sa kanila, "Huwag nating gawin ito sa araw ng pista, kundi'y magkakagulo ang mga tao."
[14:3] Samantala, habang Siya'y nakaupo sa hapag-kainan sa bahay ni Simon "Ang Ketongin" sa Betania, may isang babae ang pumunta doon na may dalang mamahaling langis (gawa sa katas ng halamang nardo na nakalagay sa loob ng boteng mula pa sa lungsod ng Alabastron sa Ehipto). Binasag niya ang bote at ibinuhos ito sa Kanyang ulo.
[14:4] May mga ilan doon ang naghimutok at sinabi, "Ano'ng dahilan ng pagsasayang sa mabangong langis na'to?
[14:5] Pwede pa iyang mabili sa malaking halaga at mapamahagi sa mga mahihirap." At nagbulung-bulungan sila laban sa babae.
[14:6] Sinabi ni Jesus, "Hayaan n'yo siya. Bakit n'yo siya ginagambala? Ginawan n'ya Ako ng isang magandang bagay.
[14:7] Lagi n'yong kasama ang mga mahihirap at pwede n'yo silang gawan ng kabutihan kahit kailan n'yo gusto, ngunit hindi n'yo Ako laging kasama.
[14:8] Ginawa n'ya ang kaya n'yang gawin. Pumunta siya rito ng mas maaga sa inaasahan para pahiran ng langis ang Aking katawan bilang paghahanda sa Aking libing.
[14:9] Sasabihin ko sa inyo ang totoo, itong ginawa niyang ay mababanggit saan man maiproklama ang Masayang Balitang ito sa buong mundo bilang paggunita sa kanya.
[14:10] At si Judas Iscariote, isa sa 12, ay nagpunta sa mga pinunong pari para makipagtulungan sa kanilang madakip Siya.
[14:11] Tuwang-tuwa sila nang malaman ito at nangako pang bibigyan siya ng pabuya. At nag-isip na siya ng magandang pagkakataon para traydorin Siya.
[14:12] Sa unang araw ng Tinapay na Walang Lebadura, kung kailan kinakatay nila ang kordero ng Paskua, sinabi ng Kanyang mga alagad sa Kanya, "Saan N'yo po kami gustong pumunta para ihanda ang kakainin N'yo ngayong Paskua?"
[14:13] Nagpadala Siya ng dalawa sa Kanyang mga alagad at sinabi sa kanila, "Pumunta kayo ng lungsod at may sasalubong sa inyong lalaki na may bitbit na isang bangang tubig. Sundan n'yo siya.
[14:14] Saan man siya pumasok, sabihin n'yo sa may-ari ng bahay, 'Nagtatanong ang Guro kung nasaan ang kwartong pambisita na magagamit Niya para kumain sa Paskua kasama ng Kanyang mga alagad?'
[14:15] At ipapakita niya sa inyo ang malaking kwarto sa itaas na kumpleto sa gamit at handa na. Doon kayo maghahanda para sa atin."
[14:16] Umalis ang Kanyang mga alagad at pumunta sa lungsod. Nakita nila kung paano Niya sinabi sa kanila at naghanda sila para sa Paskua.
[14:17] Kinagabiha'y nagpunta Siya roon kasama ang 12.
[14:18] Habang sila'y nakaupo at kumakain, sinabi ni Jesus, "Sasabihin Ko sa inyo ang totoo, isa sa inyo na kasama Kong kumakain ay magtataksil sa Akin."
[14:19] Sila'y nagsimulang mabagabag, at nagtanong sa Kanya ng isa-isa, "Ako po ba 'yon?"
[14:20] Sumagot Siya at sinabi sa kanila, "Siya'y isa sa 12 na kasama Kong sumasawsaw sa mangkok.
[14:21] Papanaw nga ang Anak ng Tao ayon sa sinulat tungkol sa Kanya, pero lagot ang taong magtataksil sa Anak ng Tao. Mabuti pang hindi na ipinanganak ang taong iyon!"
[14:22] Habang sila'y kumakain, kumuha ng tinapay si Jesus, nagpuri, pinutol ito, ipinamigay sa kanila at sinabi, "Kumuha kayo at kumain. Ito'y Aking katawan."
[14:23] Kinuha Niya ang baso. Matapos magpasalamat, ibinigay ito sa kanila. Ininuman nilang lahat ito.
[14:24] Sinabi Niya sa kanila, "Ito ang Aking dugo na magpapatibay sa bagong testamentong iiwan Ko, at siyang madadanak para sa marami.
[14:25] Sasabihin Ko sa inyo ang totoo, hindi na Ako iinom pa ng bunga ng punong ubas hanggang sa araw na inumin Ko itong bagong-bago sa Kaharian ng Diyos."
[14:26] Pagka awit nila ng isang himno dumiretso sila sa bundok ng Olibo.
[14:27] Sinabi ni Jesus sa kanila, "Ngayong gabi, lahat kayo'y manlulumo sa inyong pananampalataya dahil sa Akin. Nasususlat, 'Patutumbahin ko ang pastol at magsisikalat ang mga tupa.'
[14:28] Pero pagkatapos Kong magbangon, mauuna Ako sa inyo sa Galilea."
[14:29] Ngunit sinabi ni Pedro sa Kanya, "Bagama't lahat ay tumalikod sa Inyo, hindi ako tatalikod."
[14:30] Sinabi ni Jesus sa kanya, "Sasabihin ko sa'yo ang totoo, sa araw na ito, oo, ngayong gabi din, bago tumilaok ang manok ng makalawang beses ay tatlong ulit mo Akong itatatwa!"
[14:31] Pero lalo n'ya lang ipinagdiinan, "Kahit na mamatay pa 'kong kasama N'yo, hindi ko po Kayo itatatwa sa ano pa mang paraan!" Ganoon din ang sinabi nilang lahat.
[14:32] At dumating sila sa lugar na kung tawagin ay Getsemane. Sinabi Niya sa Kanyang mga alagad, "Maupo kayo dito habang Ako'y mananalangin lang."
[14:33] Isinama Niya si Pedro, Santiago at Juan. Nagsimula Siyang makaramdam ng pagkamangha at kabigatan ng kalooban.
[14:34] Sinabi Niya sa kanila, "Sobra-sobra ang pagkabagabag ng Aking kaluluwa na halos ikamatay Ko! Maghintay kayo dito at magbantay."
[14:35] Umabante lang Siya ng kaunti, biglang dumapa sa lupa, at nanalangin na kung maaari'y hindi na Niya danasin ang mga magaganap sa oras na iyon.
[14:36] Sinabi Niya, "Ama, Ama, magagawa N'yo po ang lahat ng bagay. Alisin N'yo na po itong baso sa Aking harapan, ngunit hindi kagustuhan Ko ang masunod, kundi ang Inyo pong kagustuhan."
[14:37] Pagbalik Niya at nakitang tulog sila, sinabi Niya kay Pedro, "Simon, tulog ka pa? Hindi ka ba pwedeng magbantay kahit isang oras lang?
[14:38] Magbantay kayo at manalangin, kung hindi'y matutukso kayo. Totoong gustong gawin ng espiritu ang tama, pero marupok ang katawang tao.
[14:39] Muli Siyang umalis at nanalangin. Katulad din ng nauna ang Kanyang mga sinabi.
[14:40] Pagbalik Niya, nakita Niyang natutulog uli sila, at sa sobrang antok ay di na nila alam kung ano'ng isasagot sa Kanya.
[14:41] Pagbalik Niya nang pangatlong beses, sinabi Niya sa kanila, "Hanggang ngayon ba'y tulog pa rin kayo't nagpapahinga pa rin? Tama na. Dumating na ang oras. Tignan n'yo! Ang Anak ng Tao ay isusuko na sa kamay ng masasama.
[14:42] Bangon na kayo! Alis na tayo dito. Tignan n'yo, andiyan na ang magtataksil sa Akin."
[14:43] Habang nagsasalita pa Siya, agad na dumating si Judas, isa sa 12, kasama ang napakaraming taong may mga dalang patalim at batuta. Padala sila ng mga pinunong pari, mga dalubhasa sa Biblia, at mga matatandang pinuno.
[14:44] Ang traydor na ito ay nagbigay ng palatandaan sa kanila at sinabi, "Sinumang halikan ko, Siya na 'yon. Kunin n'yo Siya at dalhin n'yo Siya ng maayos."
[14:45] Pagdating na pagdating ni Judas ay nilapitan niya agad si Jesus at sinabi, "Guro, guro!" sabay halik sa Kanya.
[14:46] Sinunggaban nila at inaresto Siya.
[14:47] Isa sa mga nakatayo doon ay bumunot ng patalim at tinaga ang tauhan ng pangulo ng kaparian at naputol ang taynga nito.
[14:48] Sumagot si Jesus at sinabi sa kanila,"Pumunta ba kayo rito laban sa isang magnanakaw at may dala-dala pa kayong mga patalim at mga batuta para arestuhin Ako?
[14:49] Araw-araw n'yo Kong kasama sa templo pag Ako'y nagtuturo, at hindi n'yo Ko inaaresto. Ngunit dapat matupad ang Kasulatan.
[14:50] Tumakbo silang lahat at pinabayaan Siya.
[14:51] May sumunod sa Kanyang isang binatilyo na walang ibang suot kundi ang linong telang nakabalot sa katawan niya. Sinunggaban din siya ng mga binatilyong nandoon.
[14:52] Kaya't hinagis niya sa mga ito ang kanyang linong damit at tinakbuhan sila ng hubo't hubad!
[14:53] Dinala nila si Jesus papunta sa pangulo ng kaparian. Kasama Niya doong nagkatipon ang lahat ng mga pinunong pari, ang mga matatandang pinuno at ang mga dalubhasa sa Biblia.
[14:54] Sinundan Siya ni Pedro mula sa kalayuan, hanggang sa palasyo ng pangulo ng kaparian. Doo'y naupo siya kasama ng mga katiwala at siya'y nagpainit sa tabi ng apoy.
[14:55] Ang mga pinunong pari at ang kabuuan ng kapulungan ay naghanap ng testigo laban kay Jesus para ipapatay Siya, pero wala silang makita.
[14:56] Marami kasing nagpahayag ng mga pekeng testimoniya laban sa Kanya, pero hindi nagtutugma ang kanilang mga pahayag.
[14:57] May lumapit doon at nagpahayag ng pekeng testimoniya laban sa Kanya, at sinabi,
[14:58] Narinig naming sinabi Niya, "Bubuwagin Ko 'tong templong ito na gawa sa kamay, at sa loob ng tatlong araw ay gagawa Ako ng isang hindi gawa sa kamay."
[14:59] Sa kabila nito'y hindi pa rin nagtutugma-tugma ang kanilang mga testimoniya.
[14:60] Kaya't tumayo ang pangulo ng kaparian sa kanilang kalagitnaan at tinanong si Jesus ng ganito, "Wala Ka bang isasagot? Ano 'tong mga pahayag ng mga testigo laban Sa'yo?"
[14:61] Pero tumahimik lang Siya at di sumagot. Muli Siyang tinanong ng pangulo ng kaparian at sinabi sa Kanya, "Ikaw ba ang Kristo, ang Anak ng Kahanga-hanga?
[14:62] Sinabi ni Jesus, "Ako nga, at makikita niyo ang Anak ng Tao na nakaupo sa kanang kamay ng Makapangyarihan, na dumarating sa gitna ng mga ulap sa langit!"
[14:63] Kaya't pinunit ng pangulo ng kaparian ang kanyang mga damit at sinabi, "Bakit kailangan pa natin ng mga testigo?
[14:64] Narinig n'yo ang kalapastanganan! Ano'ng masasabi n'yo?" Lahat sila'y hinatulan Siyang maparusahan ng kamatayan dahil sa salang ito.
[14:65] May ilang nagsimulang duraan Siya, tinakpan ang Kanyang mukha, inupakan Siya, at nagsabi sa Kanyang, "Magpahayag Ka ng Salita ng Diyos!" At pinagsasampal Siya ng mga kawal gamit ang palad ng kanilang mga kamay.
[14:66] Habang si Pedro ay nasa ibabang palapag ng palasyo, may dumating na isa sa mga katiwalang babae ng pangulo ng kaparian.
[14:67] Nang makita niya si Pedrong nagpapainit doon, tinitigan niya ito at sinabi, "Ikaw yung kasama ni Jesus na Nazareno, di ba."
[14:68] Pero di siya umamin at sinabi, "Hindi ko alam ni naiintindihan ang sinasabi mo." Lumabas siya papasok sa beranda at tumilaok ang manok.
[14:69] May isang na namang babaing katiwala ang muling nakakita sa kanya, at nagsimulang sabihin sa mga nakatayo doon, "Isa siya sa kanila."
[14:70] Muli niya 'tong ikinaila. Pagkatapos lang ng ilang sandali, sinabi ng mga nakatayo doon kay Pedro, "Ikaw nga talaga'y isa sa kanila dahil ika'y taga Galilea at halatang-halata sa pagsasalita mo!"
[14:71] Nagsimula na siyang manumpa at magbanta ng kaparusahan sa sarili habang nagsasabi, "Hindi ko kilala ang taong binabanggit n'yo!"
[14:72] At tumilaok ang manok ng pangalawang beses. Naalala ni Pedro ang salitang sinabi ni Jesus sa kanya, "Bago tumilaok ang manok ng pangalawang beses ay tatlong beses mo 'Kong ikakaila." Napahagulgol siya habang iniisip ito.
[15:1] Kinaumagahan, agad-agad na nagpatawag ng pagpupulong ang mga pinunong pari kasama ang mga matatandang pinuno, mga dalubhasa sa Biblia at ng buong kapulungan. Ginapos nila si Jesus, inilabas Siya at dinala kay Pilato.
[15:2] At tinanong Siya ni Pilato, "Ikaw ba ang Hari ng mga Judio? Sumagot Siya at sinabi sa kanya, "Ako nga, gaya ng sinabi mo."
[15:3] Naghain ng maraming paratang ang mga pinunong pari laban sa Kanya, pero di Siya sumagot.
[15:4] Tinanong uli Siya ni Pilato at sinabi, "Hindi Ka ba sasagot? Tignan Mo kung gaano karaming paratang ang binabangit nila laban Sa'yo."
[15:5] Pero di pa rin sumagot si Jesus, kaya't namangha si Pilato.
[15:6] Kada pista ay nagpapalaya siya ng isang bilanggo para sa kanila, sinuman ang magustuhan nila.
[15:7] May isa na nagngangalang Barabbas, na nakagapos pa kasama ng iba pang nagsagawa ng rebelyon. Siya'y namaslang sa gitna ng rebelyong iyon.
[15:8] Nagsigawan ng malakas ang mga tao at nagsimulang humiling sa kanya na gawin ang lagi niyang ginagawa para sa kanila.
[15:9] Pero sinagot sila ni Pilato at sinabi, "Gusto n'yo ba na palayain ko para sa inyo ang Hari ng mga Judio?"
[15:10] Alam niya kasi na dinala Siya ng mga pinunong pari sa kanya dahil sa inggit.
[15:11] Pero inudyukan ng mga pinunong pari ang mga tao na palayain nalang niya si Barabbas para sa kanila.
[15:12] Sumagot si Pilato at sinabi sa kanila, "Ano naman ang gusto n'yong gawin ko sa Kanya na tinatawag n'yong Hari ng mga Judio?"
[15:13] Muli silang sumigaw, "Ipako Siya sa krus!"
[15:14] Kayat sinabi ni Pilato sa kanila, "Bakit, ano bang masama ang ginawa Niya?" Lalo lang lumakas ang kanilang sigawan, "Ipako Siya sa krus!"
[15:15] Sa kagustuhan ni Pilatong pasayahin ang mga tao, pinalaya niya si Barabbas para sa kanila at pinadala si Jesus para ipako sa krus matapos Siyang hagupitin.
[15:16] Dinala Siya ng mga sundalo sa isang bulwagan sa tanggapan ng gobernador at doo'y tinawag nila ang buong batalyon.
[15:17] Dinamitan nila Siya ng kulay lila, gumawa ng koronang tinik at ipinutong sa Kanyang ulo.
[15:18] Nagsimula silang batiin Siya, "Mabuhay ang Hari ng mga Judio!"
[15:19] Pinukpok nila Siya ng isang mahabang tangkay ng halaman sa ulo, dinuraan Siya, at pagtapos ay niluhuran Siya para sambahin.
[15:20] Matapos nila Siyang insultuhin at paglaruan, tinanggal nila ang lilang damit mula sa Kanya, pinasuot sa Kanya ang Kanyang damit, at dinala na Siya para ipako sa krus.
[15:21] Pinilit nila ang isang nagngangalang Simon na taga Cyrene, na nanggaling sa lalawigan at napadaan lang doon, para bitbitin ang Kanyang krus. Siya ang ama nila Alexander at Rufus.
[15:22] At dinala nila Siya sa lugar na kung tawagin ay Golgotha, ang ibig sabihin ay, "Lugar ng Bungo."
[15:23] Pinainom nila Siya ng alak na hinaluan ng gamot na pampakalma, pero di Niya ito ininom.
[15:24] Nang maipako na nila Siya, pinaghatian nila ang Kanyang mga damit at nagbunutan pa sila para malaman kung kanino mapupunta ang mga ito.
[15:25] Alas nuebe ng umaga nang maipako Siya sa krus.
[15:26] Ang Kanyang hatol ay nakasulat sa taas ng Kanyang ulunan, "ANG HARI NG MGA JUDIO."
[15:27] May dalawang magnanakaw pa silang ipinako kasama Niya, isa sa kanan at isa sa kaliwa Niya.
[15:28] At natupad ang Kasulatan na sinasabi, "Siya'y napabilang sa mga salarin."
[15:29] Ang mga nagdadaan doo'y ininsulto Siya at iiling-iling na nagsabi, "Ah, wawasakin Mo pala ang templo at itatayo ito ng tatalong araw.
[15:30] Iligtas Mo kaya ang sarili Mo at bumaba Ka mula sa krus!"
[15:31] Inasar din Siya ng mga pinunong pari at sinabi sa isa't isa kasama ng mga dalubhasa sa Biblia, "Niligtas Niya ang iba pero di Niya kayang iligtas ang sarili Niya?
[15:32] Hayaan nating ang Kristo ay bumaba ngayon mula sa krus para matunghayan natin ito at manalig. Ininsulto din Siya ng mga kasamahan Niyang nakapako sa krus.
[15:33] Pagdating ng tanghaling tapat, nagdilim ang buong lupain hanggang alas tres ng hapon.
[15:34] Pagdating ng alas tres ng hapon ay sumigaw si Jesus ng malakas, "Eloi, Eloi, lama sabaktani?" Ibig sabihi'y, "Diyos Ko, Diyos Ko, bakit N'yo po Ako pinabayaan?"
[15:35] Nang marinig ito ng ilan sa kanila na nakatayo doon, sinabi nila, "Kita n'yo, tinatawag Niya si Elias."
[15:36] May isang tumakbo para isawsaw ang isang espongha sa suka at kinabit ito sa isang sanga ng halaman para makainom Siya nito. Sinabi niya, "Antayin natin at tignan kung dadating si Elias para ibaba Siya."
[15:37] Sumigaw si Jesus ng malakas at ibinigay ang espiritu.
[15:38] Nahati sa gitna mula tuktok hanggang sa baba ang kurtinang tumatalukbong sa kabanal-banalang dako ng Templo.
[15:39] Pagkita sa Kanya ng kapitan na nakatayo sa harapan Niya, kung paano Siya sumigaw at ibinigay ang Kanyang espiritu, sinabi niya, "Totoong ang Taong ito ang Anak ng Diyos."
[15:40] Mayroon ding mga babaing nanonood sa kalayuan. Ilan sa mga ito ay sina Maria Magdalena, si Maria na ina ni Tyago na mas bata at ni Jose, at si Salome.
[15:41] Sila din ay mga tagasunod Niya at naglingkod sa Kanyang mga pangangailangan nung Siya'y nasa Galilea, at marami pang ibang kababaihan ang kasama Niyang umakyat sa Jerusalem.
[15:42] Pagdating ng gabi, dahil iyo'y araw ng paghahanda, ang araw bago ang pamamahinga,
[15:43] Naglakas-loob na pumunta si Jose ng Arimatea kay Pilato at hinangad na kunin ang katawan ni Jesus. Isa siyang marangal na tagapagpayo ng kapulungan at nag-aabang din sa Kaharian ng Diyos.
[15:44] Nagulat si Pilato at nagtanong kung Siya nga'y patay na at pinatawag niya ang kapitan para alamin kung Siya nga'y namatay na.
[15:45] Nang malaman niya ito mula sa kapitan, ipinagkaloob niya kay Jose ang katawan.
[15:46] At nagdala siya ng pinong telang lino. Pagkababa sa Kaniya'y, binalot Siya ng telang lino at nilagay Siya sa libingang inukit mula sa isang malaking bato. Pinagulong ang isang bato para isara ang pasukan ng libingan.
[15:47] Nakita ni Maria Magdalena at Mariang ina ni Jose kung saan Siya nakahimlay.
[16:1] Pagtapos ng pamamahinga, bumili ng mga pabango sina Maria Magdalena, Mariang ina ni Tyago, at Salome para puntahan Siya't pahiran ng mga ito.
[16:2] Pumunta sila sa libingan ng maagang-maaga sa pagsikat ng araw sa unang araw ng linggo.
[16:3] Sinabi nila sa isa't isa, "Sino'ng mag-aalis para sa atin ng bato mula sa pasukan ng libingan?"
[16:4] Pagtingin nila, nakita nilang naialis na ang bato at ito'y napakalaki.
[16:5] Pagpasok nila sa libingan, nakita nila ang isang binatilyong nakaupo sa bandang kanan, na nakasuot ng mahabang puting damit. At sila'y natakot.
[16:6] Sinabi niya sa kanila, "Huwag kayong matakot. Hinahanap n'yo si Jesus na Nazareno na napako sa krus? Bumangon Siya. Wala na Siya rito. Tignan n'yo kung saan nila Siya ipinatong.
[16:7] Pero umuwi kayo, sabihin n'yo sa Kanyang mga alagad at kay Pedro na mauuna Siya sa inyo sa Galilea. Doon n'yo Siya makikita gaya ng sinabi Niya sa inyo.
[16:8] Dali-dali silang lumabas at patakbong umalis mula sa libingan. Nanginginig sila sa pagkamangha at hindi sila nagsabi ng kahit ano kanino man dahil sa takot nila.
[16:9] Ngayon, nang magbangon si Jesus ng umaga ng unang araw ng linggo, nagpakita Siya una kay Maria Magdalena, kung saan pinalayas Niya ang pitong demonyo.
[16:10] Umuwi siya't sinabi sa kanilang mga nakasama Niya, habang sila'y nagluluksa't nag-iiyakan.
[16:11] At nang marinig nilang buhay Siya at nagpakita sa kanya, hindi sila naniwala.
[16:12] Pagtapos nito, nagpakita Siya sa ibang itsura sa dalawa sa kanila habang sila'y naglalakad papuntang lalawigan.
[16:13] Bumalik sila at sinabi ito sa ibang mga alagad, pero di rin sila naniwala sa mga ito.
[16:14] Pagkatapos, nagpakita Siya sa 11 habang sila'y kumakain, at pinagalitan sila sa kanilang di paniniwala at katigasan ng puso, dahil di sila naniwala sa mga nakakita sa Kanya pagkatapos Niyang bumangon sa libingan.
[16:15] Sinabi Niya sa kanila, "Pumunta kayo sa lahat ng sulok ng daigdig at iproklama n'yo ang Masayang Balita sa lahat ng nilikha.
[16:16] Ang nanalig at nalublob sa tubig ay maliligtas, ngunit ang nag-aalinlangan ay mapaparusahan.
[16:17] At ang mga palatandaang ito ay susunod sa kanilang mga nananalig: Magpapalayas sila ng mga demonyo sa pamamagitan ng Aking pangalan; magsasalita sila ng mga bagong wika;
[16:18] Dadampot sila ng mga ahas at kung uminom ng anumang bagay na nakamamatay, di sila nito mapipinsala; ipapatong nila ang kanilang mga kamay sa may sakit at bubuti ang kalagayan ng mga ito.
[16:19] Kaya't matapos silang kausapin ng Panginoon, kinuha na Siya papuntang langit at naupo bilang kanang kamay ng Diyos.
[16:20] Sila'y umalis at nagproklama saan mang lugar. Kumikilos ang Panginoon kasama nila at pinatutunayan ang Salita na may kasamang mga himala. Amen.
