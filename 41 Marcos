[1:1] Ang simula ng mensahe ng kaligtasan ni Jesu-Kristo, ang Anak ng Diyos.
[1:2] Ayon sa nasusulat sa aklat ng mga propeta, "Pagmasdan, pinadadala Ko ang Aking mensahero sa Iyong pupuntahan para ihanda ang Iyong daraanan saan Ka man magpunta.
[1:3] Ang tinig ng isang sumisigaw sa ilang, "Ihanda ninyo ang daraanan ng Panginoon! Patagin ninyo ang Kanyang lalakaran!"
[1:4] Naglublob si Juan sa ilang at nangaral ng mensahe mula Diyos: ang paglulublob bilang tanda ng pagsisisi para sa kapatawaran ng mga kasalanan.
[1:5] At nagpuntahan sa kanya ang lahat ng taga Judea at mga taga Jerusalem. Nilubog niya silang lahat sa tubig ng ilog Jordan habang inaamin ang kanilang mga kasalanan.
[1:6] Balahibo ng kamelyo ang damit ni Juan at may sinturong balat sa kanyang baywang. Ang pagkain niya'y balang at pulut-pukyutan.
[1:7] Sinabi niya sa kanyang pangangaral, "May Isang parating na higit na makapangyarihan sa akin. Ni hindi ako karapatdapat na magkalag ng sintas mula sa Kanyang sandalyas.
[1:8] Ako nga'y naglulubog sa inyo gamit ang tubig: pero Siya ang maglulubog sa inyo sa Banal na Espiritu.
[1:9] At nangyari nang mga araw na iyon na dumating si Jesus mula sa Nazaret sa Galilea. Inilubog Siya ni Juan sa tubig ng Jordan.
[1:10] Pagkaahon Niya mula sa tubig, nakita niyang nagbukas ang mga langit at ang Espiritu na parang kalapating bumababa sa Kanya.
[1:11] At may tinig mula sa langit ang nagsabi, "Ikaw ang  pinakamamahal Kong Anak na Siyang nagbibigay ng kaligayahan sa Akin."
[1:12] At kaagad Siyang pinaalis ng Espiritu papuntang ilang.
[1:13] Namalagi Siya sa ilang ng 40 araw na tinutukso ni Satanas. Kasama din Niya ang mababangis na hayop, at pinagsilbihan Siya ng mga anghel doon.
[1:14] Pagkatapos na makulong si Juan, nagpunta si Jesus sa Galilea at nangaral patungkol sa mensahe ng kaligatasan ng kaharian ng Diyos.
[1:15] Sinabi Niya, "Dumating na ang panahon, at ang kaharian ng Diyos ay lumapit na. Tigilan n'yo nang magkasala, magbalik-loob sa Diyos at manalig sa mensahe ng kaligtasan."
[1:16] Ngayon, habang naglalakad Siya sa dagat ng Galilea, nakita Niya si Simon at si Andres na kapatid nito na naghahagis ng lambat sa dagat. Mangingisda kasi sila.
[1:17] Sinabi sa kanila ni Jesus, "Halikayo at sumunod kayo sa Akin. Gagawin Ko kayong mangingisda ng mga tao."
[1:18] Kaagad nilang iniwan ang kanilang mga lambat at sumunod sa Kanya.
[1:19] Pagkalakad Niya ng kaunti ay nakita Niya si Santiago, anak ni Zebedeo at si Juan na kanyang kapatid. Nasa bangka sila at nagaayos ng kanilang mga lambat.
[1:20] Kaagad Niya silang tinawag, at iniwan nila ang kanilang amang si Zebedeo sa bangka kasama ang mga trabahador nito at sumunod sa Kanya.
[1:21] Nagpunta sila sa Capernaum. Pagkasapit ng araw ng pamamahinga, agad Siyang pumasok ng simbahan at nagturo.
[1:22] At namangha sila sa Kanyang pagtuturo dahil nagturo Siya sa kanila nang may awtoridad at di gaya ng mga dalubhasa sa Biblia.
[1:23] Mayroong lalaki sa kanilang simbahan na inaalihan ng maduming espiritu at siya'y sumigaw,
[1:24] "Pabayaan Mo kami! Ano ang pakialam Mo sa amin, Ikaw na Jesus na Nazareno? Dumating Ka ba para wasakin kami? Alam ko kung sino Ka, ang Kaisa-isang Banal ng Diyos."
[1:25] Sinaway siya ni Jesus at sinabi, "Tumahimik ka at lumabas ka sa kanya!"
[1:26] Pagkatapos siyang pahirapan ng maruming espiritu, sumigaw siya ng malakas at lumabas ito sa kanya.
[1:27] Namangha silang lahat kaya't sila'y nagtanungan sa isa't isa at nagsabi, "Ano kaya ito? Isang bagong katuruan? Inuutusan Niya ang mga maruruming espiritu ng may awtoridad at sumusunod sila sa Kanya!"
[1:28] Agad kumalat ang balita ng Kanyang kamangha-manghang gawa sa lahat ng dako ng Galilea.
[1:29] Pagkalabas nila ng simbahan, agad silang tumuloy sa bahay ni Simon at Andres kasama si Santiago at Juan.
[1:30] Ang biyenang babae ni Simon ay nilalagnat noon kaya't agad nilang sinabi sa Kanya.
[1:31] Pumunta Siya, hinawakan ang kanyang kamay at tinulungan siyang bumangon. Agad na nawala ang kanyang lagnat at siya'y nagsilbi sa kanila.
[1:32] Kinagabihan sa paglubog ng araw, pinuntahan Siya ng mga tao dala ang lahat ng kanilang may sakit at ang mga inaalihan ng mga demoniyo.
[1:33] Ang buong lungsod ay nagkatipong lahat sa labas ng pinto.
[1:34] At pinagaling Niya ang karamihan ng may sakit na may iba't ibang uri ng karamdaman, nagpalayas ng maraming demonyo, at di Niya hinayaang magsalita ang mga demonyo dahil kilala nila kung sino Siya.
[1:35] Kinaumagahan, madilim pa'y bumangon na Siya, pumunta sa isang liblib na lugar at doo'y nanalangin.
[1:36] Si Simon at ang mga kasamahan Niya ay hinanap Siya.
[1:37] Nang matagpuan nila Siya sinabi nila sa Kanya, "Hinananap po Kayo ng lahat ng tao."
[1:38] Sinabi Niya sa kanila, "Pumunta tayo sa mga katabing bayan para makapangaral din Ako sa kanila. Ito ang dahilan ng Aking pagpunta rito.
[1:39] Nangaral Siya sa kanilang mga simbahan sa lahat ng dako ng Galilea at nagpalayas ng mga demoniyo.
[1:40] Doo'y may ketonging lumapit sa Kanya, nagmamakaawang lumuhod sa harapan Niya at sinabi, "Kung gugustuhin N'yo po, kaya N'yo pong tanggalin ang karamdaman ko sa balat."
[1:41] Dala ng Kanyang awa, inabot siya ni Jesus, hinawakan at sinabi sa kanya, "Gustong-gusto Ko. Ketong, matanggal ka."
[1:42] Pagkasabi Niya nito, agad na nawala sa kanya ang ketong at naging makinis ang balat niya.
[1:43] Mahigpit siyang pinagbilinan at agad siyang pinaalis pagtapos.
[1:44] Sinabi sa kanya, "Huwag na huwag mong sasabihin ito kanino man kundi lumakad ka, magpakita ka sa pari at maghandog para sa iyong paglilinis ayon sa iniutos ni Moises, bilang testimoniya sa kanila."
[1:45] Pero lumabas siya, nagsimulang ipagkalat ang nangyaring ito sa marami at pinalaki pa ang balita, anupat hindi na makapasok sa lungsod si Jesus ng hayagan kundi sa mga di mataong lugar nalang, sa labas, Siya nagpunta. At nagpuntahan sila sa Kanya mula sa iba't ibang lugar.
[2:1] Muli Siyang pumasok sa Capernaum makalipas ang ilang araw at may nakatunog na nasa isang bahay Siya doon.
[2:2] Dumagsa ang mga tao anupat wala nang lugar para makapasok sila maski na sa labas ng pintuan. At nangaral Siya sa kanila ng Salita ng Diyos.
[2:3] May mga pumunta sa Kanya na may bitbit na isang paralitiko na kinakarga ng apat na katao.
[2:4] At nang hindi sila makalapit sa Kanya dahil sa dami ng tao, tinanggal nila ang bubungan ng bahay katapat ng kinaroroonan Niya at pagkatapos ay ibinaba nila sa butas ang higaan kung saan nakaratay ang paralitiko.
[2:5] Nang makita ni Jesus ang kanilang pananalig, sinabi Niya sa paralitiko, "Anak, pinatatawad na ang iyong mga kasalanan."
[2:6] Pero may ilang mga dalubhasa sa Biblia ang nakaupo doon na nag-iisip ng laban sa Kanya. Sa loob-loob nila,
[2:7] "Bakit nagsasalita ng kalapastanganan sa Diyos ang taong ito? Di ba't Diyos lang ang makapagpapatawad ng kasalanan?"
[2:8] Nang mapag-alaman ni Jesus sa Kanyang espiritu ang kanilang iniisip laban sa Kanya, sinabi Niya, "Bakit kayo nag-iisip ng mga bagay na ito sa inyong mga puso?
[2:9] Alin ba ang mas madaling sabihin sa paralitikong ito, "Pinapatawad na ang iyong mga kasalanan," o ang sabihin, "Bumangon ka, kunin mo ang iyong higaan at lumakad ka?"
[2:10] Pero para malaman n'yo na may kapangyarihan sa lupa ang Anak ng Tao na magpatawad ng mga kasalanan." Sinabi Niya sa paralitiko,
[2:11] "Sinasabi Ko sa'yo, bumangon ka, kunin mo ang iyong higaan at umuwi ka na sa bahay mo."
[2:12] Agad siyang bumangon, kinuha ang kanyang higaan at umalis na nakikita ng lahat. Kaya naman, silang lahat ay namangha at niluwalhati ang Diyos na nagsasabi, "Wala pa tayong nakikitang katulad niyo!"
[2:13] Nagpunta Siyang muli sa tabing dagat. Dinagsa Siya ng lahat ng taong bayan at tinuruan Niya sila.
[2:14] Habang Siya'y naglalakad, nakita Niya si Levi na anak ni Alfeo na nakaupo sa bayaran ng mga buwis. Sinabi Niya sa kanya, "Sumunod ka sa Akin." Tumayo siya at sumunod sa Kanya.
[2:15] At nangyari, nang si Jesus ay nakasalo niyang kumain sa bahay niya, maraming mga kolektor ng buwis at mga kilalang makasalanan ang nakisalo din kasama ni Jesus at ng Kanyang mga alagad. May karamihan din sila at sila'y sumunod sa Kanya.
[2:16] Nang makita ng mga dalubhasa sa Biblia at mga Pariseo na kumakain Siya kasama ang mga kolektor ng buwis at mga kilalang makasalanan, sinabi nila sa Kanyang mga alagad, "Bakit Siya kumakain at umiinom kasama ng mga kolektor ng buwis at mga makasalanan?"
[2:17] Nang marinig ito ni Jesus, sinabi Niya sa kanila, "Hindi kailangan ng mga walang sakit ang tagapagpagaling, kundi ang mga may sakit lang. Dumating Ako di para tawagin ang matuwid, kundi ang mga makasalanan, upang sila'y tumigil na sa pagkakasala at magbalik-loob sa Diyos."
[2:18] Kinaugalian na ng mga alagad ni Juan at ng mga Pariseo na mag-ayuno, pumunta sila at kinuwestiyon Siya, "Bakit ang mga alagad ni Juan at ang mga Pariseo ay nag-aayuno pero ang Iyong mga alagad ay hindi?"
[2:19] Sinagot sila ni Jesus, "Maaari bang di pakanin ng lalaking ikakasal ang kanyang mga panauhin habang siya ay kasama nila? Hangga't kasama nila ang lalaking ikakasal, hindi sila pwedeng magutom."
[2:20] Pero darating ang araw na kukunin sa kanila ang lalaking ikakasal, at sila'y mag-aayuno sa mga araw na iyon.
[2:21] Gayun din naman, walang sinuman ang nagtatagpi ng bagong tela sa lumang damit, kundi mapupunit ang pinagtagpian nito at lalala ang sira.
[2:22] At walang naglalagay ng sariwang katas ng ubas sa mga lumang lalagyang-balat, kundi ay palolobohin ng sariwang katas ng ubas ang lalagyang-balat hanggang sa ito'y masira. Pero dapat ilagay ang sariwang katas ng ubas sa mga bagong lalagyang-balat.
[2:23] Dumating ang panahon na dumaan Siya sa taniman ng trigo sa Araw ng Pamamahinga. Habang sila'y naglalakad, namitas ng mga butil ng trigo ang Kanyang mga alagad.
[2:24] At pinagsabihan Siya ng mga Pariseo, "Pagmasdan Mo, bakit ginagawa ng Iyong mga alagad ang pinagbabawal sa Araw ng Pamamahinga?"
[2:25] Sinabi Niya sa kanila, "Hindi ba ninyo nabasa ang ginawa ni David nang siya'y nangailangan at nagutom pati na ang kanyang mga kasamahan?
[2:26] Diba't nagpunta siya sa tahanan ng Diyos sa panahon ni Abiatar na pangulo ng kaparian at kumain ng handog na tinapay gayun din ang kanyang mga kasamahan? Hindi ba't pinagbabawal sa kautusang kainin ito ng sinuman maliban sa mga pari?
[2:27] At sinabi Niya sa kanila, "Ang Pamamahinga ay ginawa para sa tao, hindi ang tao para sa Pamamahinga.
[2:28] Kaya naman ang Anak ng Tao ay Panginoon din ng Pamamahinga."
[3:1] Pumasok Siyang muli ng simbahan at mayroon doong isang lalaki na paralisado ang isang kamay.
[3:2] Nag-abang sila kung magpapagaling Siya sa Araw ng Pamamahinga, para mayroon silang magamit upang akusahan Siya.
[3:3] At sinabi Niya sa lalaking paralisado ang isang kamay, "Tumayo ka."
[3:4] Sinabi Niya sa kanila, "Legal ba na gumawa ng mabuti sa mga Araw ng Pamamahinga o gumawa ng masama? Ang magligtas ng buhay o ang pumatay?" Pero wala silang imik.
[3:5] Pagalit Siyang tumingin sa mga nakapaligid, dahil nasaktan ang kalooban Niya sa katigasan ng kanilang puso. Sinabi Niya sa lalaki, "Iunat mo ang iyong kamay." Inunat niya ito at ang kanyang kamay ay nagbalik sa dati nitong kundisyon gaya ng sa kabila.
[3:6] Nagsilabasan ang mga Pariseo at agad na nakipag-usap sa mga kampon ni Herodes para humingi ng payo kung paano Siya pababagsakin.
[3:7] Pero umalis si Jesus mula doon papunta sa dagat kasama ang kanyang mga alagad. Sumunod sa Kanya ang napakaraming tao mula sa Galilea, sa Judea,
[3:8] Sa Jerusalem, sa Idumea, sa mga lugar pag-tawid ng Jordan, at sa paligid ng Tiro at Sidon. Dumagsa sa Kanya ang sangkatutak na tao nang mabalitaan nila ang lahat ng Kanyang ginawa.
[3:9] Humiling Siya sa Kanyang mga alagad na maghanda ng maliit na bangka para sa Kanya upang di Siya maipit sa pagdagsa ng mga tao.
[3:10] Dahil nagpagaling Siya ng marami, maraming may sakit ang gustong maka hawak sa Kanya.
[3:11] At ang mga maruruming espiritu ay nagpapatirapa sa harap Niya pag nakita Siya. Sumisigaw sila at sinasabi, "Ikaw ang Anak ng Diyos!"
[3:12] Mahigpit Niya silang pinagsabihan na huwag ipagsabi kung sino Siya.
[3:13] Pagkaakyat Niya sa isang bundok, pinalapit Niya ang Kanyang mga napupusuan at lumapit sila sa Kanya.
[3:14] At nag-ordena Siya ng 12, para makasama Niya at para sila'y humayo upang mangaral,
[3:15] magkaroon ng kapangyarihang magpagaling ng mga karamdaman, at magpalayas ng mga demonyo:
[3:16] Si Simon na binigyan Niya ng palayaw na Pedro,
[3:17] Si Santiago na anak ni Zebedeo at si Juan na kapatid ni Santiago, na binigyan Niya ng palayaw na Boanergo, ang kahulugan ay, "Mga anak ng kulog,"
[3:18] Si Andres, Felipe, Bartolome, Mateo, Tomas, Santiago na anak ni Alfeo, Tadeo, si Simon ang masigasig,
[3:19] At Judas Iskariote, na siyang nagtaksil sa Kanya. Pagtapos ay pumunta sila sa isang bahay.
[3:20] Dumagsang muli ang sangkatutak tao, anupat sa sobrang abala nila'y di na nila makuhang kumain kahit tinapay lang.
[3:21] Nang malaman ito ng Kanyang mga kaibigan, pinuntahan nila Siya para kausapin dahil may mga nagsabing, "Wala na Siya sa katinuan."
[3:22] May mga dalubhasa sa Biblia na bumaba doon mula sa Jerusalem at nagsabi, "Sinasapian Siya ni Beelzebub at sa pamamagitan ng prinsipe ng mga demonyo, Siya ay nagpapalayas ng mga demonyo."
[3:23] Pinalapit Niya ang mga ito sa Kanya at nagsalita sa kanila gamit ang ilang talinghaga "Paano mapapalayas ni Satanas si Satanas?
[3:24] Kung ang mga nasasakupan ng isang kaharian ay nagkakabaha-bahagi laban sa isa't isa, hindi ito magtatagal.
[3:25] Kung ang mga miyembro ng isang pamilya ay nagkakabaha-bahagi laban sa isa't isa, ang pamilyang iyon ay di magtatagal.
[3:26] Kung si Satanas ay magrebelde laban sa kanyang sarili, at ang kanyang mga kampon ay magkakabaha-bahagi, di siya magtatagal, kundi ay nahaharap na sa kanyang katapusan.
[3:27] Walang sinuman ang makakapasok sa bahay ng isang taong malakas para samsamin ang kanyang mga ari-arian, maliban sa igapos niya muna ang taong malakas. Doon pa lang niya masasamsam ang kanyang bahay.
[3:28] Sasabihin ko sa inyo ang totoo, lahat ng kasalanan ng mga anak ng tao ay patatawarin at anumang uri ng paglapastangan sa Diyos,
[3:29] Pero ang sinumang magsalita laban sa Banal na Espiritu ay di kailanman patatawarin, kundi siya'y nasa panganib ng walang hanggang kaparusahan."
[3:30] Sinabi kasi nila, "Sinasapian Siya ng maruming espiritu."
[3:31] Dumating din ang Kanyang mga kapatid at Kanyang ina, na habang nakatayo sa labas ay nagpasabi na tawagin Siya.
[3:32] Sangkaterbang tao ang nakaupo sa palibot ni Jesus, at sinabi nila sa Kanya, "Tignan N'yo, ang Inyo pong ina at inyong mga kapatid ay hinahanap Kayo sa labas."
[3:33] Sinagot Niya sila at sinabi, "Sino ang Aking Ina o ang Aking mga kapatid?"
[3:34] Tinignan Niya ang mga nakaupo sa palibot Niya at sinabi, "Pagmasdan n'yo ang Aking ina at Aking mga kapatid!
[3:35] Dahil sinumang gumagawa ng kagustuhan ng Diyos ay siya Kong kapatid na lalaki, kapatid na babae, at ina."
[4:1] At nagsimula uli Siyang magturo sa tabing dagat. Doo'y nagkatipon para sa Kanya ang napakaraming tao, kaya't sumakay Siya sa isang bangka sa dagat at umupo doon. Samantala, ang kabuoan ng mga tao ay nasa lupa sa tabing dagat.
[4:2] Tinuruan Niya sila ng maraming bagay gamit ang mga talinghaga, at sinabi sa kanila habang Siya'y nagtuturo,
[4:3] "Makinig!Tignan n'yo 'to, may isang magsasaka ang lumabas para maghasik ng binhi.
[4:4] At nangyari, sa kanyang paghahasik ng binhi, may mga nalaglag sa tabi ng kalsada, at ang mga ibon sa himpapawid ay dumating at kinain ang mga ito.
[4:5] May ilang nahulog sa mabatong lugar kung saan walang masyadong lupa. Mabilis itong tumubo pero dahil hindi malalim ang lupa nito,
[4:6] Nang tumindi ang sikat ng araw, ito'y natuyo dahil sa kawalan ng ugat hanggang sa ito'y malanta nalang.
[4:7] May ilang nalaglag sa dawagan at nang tumubo ang mga tinik, ito'y nasakal kaya't hindi namunga.
[4:8] At ang iba nama'y nalaglag sa matabang lupa kung saan ito'y nagka bunga na lumaki at dumami: may mga nagbunga ng 30, may ilan 60, may ilan 100."
[4:9] Sinabi Niya sa kanila, "Ang sinumang may mga taingang nakakarinig, hayaang makarinig."
[4:10] Nang Siya'y mag-isa nalang, sila na nakapalibot sa Kanya kasama ng 12 ay nagtanong sa Kanya tungkol sa talinghaga.
[4:11] Sinabi Niya sa kanila, "Sa inyo ipinagkaloob na maunawaan ang misterio ng kaharian ng Diyos, pero patalinghaga ginagawa ang lahat ng ito para sa kanila na nasa labas nito."
[4:12] Upang sa kakatingin nila'y makita nila nang di naiintindihan at sa kakapakinig nila'y marinig nila nang di nauunawaan; baka sakaling sa anumang panahon ay tumalikod sila mula sa kanilang mga kasalanan at sila'y mapatawad sa mga ito."
[4:13] Sinabi Niya sa kanila, "Di n'yo ba naintindihan ang talinghagang ito? At paano pa ninyo maiintindihan ang lahat ng mga talinghaga?
[4:14] Ang inihahasik ng magsasaka ay ang Salita.
[4:15] Ganito ang mga nasa tabing daan kung saan inihasik ang Salita: pagtapos nila itong marinig, agad na dumating si Satanas at kinuha ang Salita na naitanim sa kanilang mga puso.
[4:16] At ganito naman ang mga nalaglag sa mabatong lugar: pagkapakinig nila ng Salita, agad nila itong tinatanggap ng may tuwa,
[4:17] Pero dahil hindi nila ito lubusang naipapamuhay, hindi nagtatagal pagdating ng problema o pag-uusig dahil sa Salita, agad silang tumitigil.
[4:18] Ganito naman ang mga nalaglag sa dawagan: Sila iyong nakapakinig ng Salita,
[4:19] Pero ang mga alalahanin sa mundo, ang pandaraya ng kayamanan, at ang pagkahumaling sa iba't ibang bagay ay nagsipasukan sa puso at sinakal ang Salita. Kaya naman ito'y di naging mabunga.
[4:20] At ganito naman ang mga nalaglag sa matabang lupa: sila iyong nakapakinig ng Salita, tinanggap ito, at nagbunga: ang ilan ay 30 beses, may ilang 60, at may ilang 100.
[4:21] At sinabi Niya sa kanila, "Ang kandila ba ay sinisindihan pagkatapos ay inilalagay sa ilalaim ng dram o sa ilalim ng higaan? Di ba't inilalagay ito sa lagayan ng kandila?
[4:22] Dahil walang natatago na di malalandtad, o anumang bagay na  inilihim na di mabubunyag.
[4:23] Kung sinuman ay may taingang nakakarinig, hayaan siyang makarinig.
[4:24] Sinabi Niya sa kanila, "Ingatan n'yong mabuti ang inyong naririnig. Ang sukatang ginagamit n'yo ang siya ring gagamitin sa inyo. At higit pa ang ipagkakaloob sa inyong mga nakikinig.
[4:25] Dahil ang mayroon na ay pagbibigyan pa, at ang wala ay kukuhanan pa kahit pa iyon nalang ang mayroon siya.
[4:26] Sinabi pa Niya, "Gayun din naman ang kaharian ng Diyos. Parang isang tao na naghasik ng binhi sa lupa.
[4:27] Matutulog siya at babangon sa gabi at sa araw. Ang binhi ay sisibol at lalago ni hindi niya alam kung paano.
[4:28] Dahil ang lupa ay may angking kakayahan na magpasibol ng binhi; una, ang tangkay, tapos ang uhay, at pagkatapos ay ang butil mula sa uhay.
[4:29] Pagkahinog na ang bunga, ihahanda na agad ang panggapas dahil dumating na ng anihan."
[4:30] At sinabi pa Niya, "Saan pa kaya natin maihahalintulad ang kaharian ng Diyos? O sa anong bagay natin ito maikukumpara?
[4:31] Para itong binhi ng mustasa kapag naitanim sa lupa. Kahit na ito ang pinakamaliit sa lahat ng binhi,
[4:32] Pagka ito'y naitanim, lumalago ito at nagiging pinakamalaki sa lahat ng mga punong gulay. Naglalabas ito ng malalaking sanga anupat ginagawa itong pugad ng mga ibon sa himpapawid."
[4:33] Marami pang talinhagang tulad nito ang ginamit Niya sa pagbabahagi ng Salita sa kanila, ayon sa abot ng kanilang pang-unawa.
[4:34] Pero di Siya nagsasalita sa kanila ng hindi gumagamit ng talinghaga, at pagka sila-sila nalang ay ipinapaliwanag Niya ang lahat ng bagay sa Kanyang mga alagad.
[4:35] Nang araw ding iyon, pagsapit ng gabi, sinabi Niya sa kanila, "Tumawid tayo sa kabilang ibayo."
[4:36] Pakatapos nilang pauwiin ang mga tao, dinala nila Siya sakay ng bangka at may iba pang maliliit na bangka na kasama Niya.
[4:37] At may dumating na malakas na bagyo na may kasamang hangin. Naghampasan ang mga alon sa bangka anupat napuno ito agad ng tubig.
[4:38] Samantala, Siya'y nakahilig sa unan at natutulog sa hulihang bahagi ng bangka. Ginising nila Siya at sinabi sa Kanya, "Guro, wala ba Kayong pakialam kung mapahamak tayo?"
[4:39] Bumangon Siya't, sinaway ang hangin. Sinabi Niya sa dagat, "Manahimik, kalma lang!" Tumigil ang ihip ng hangin, at nagkaroon ng matinding kapayapaan.
[4:40] At sinabi Niya sa kanila, "Bakit kayo masyadong takot? Paano nangyari na wala kayong pananalig?"
[4:41] Labis silang namangha at sinabi sa isa't isa, "Ano'ng klaseng Tao ito? Kahit na ang hangin at ang dagat ay sumusunod sa Kanya!"
[5:1] At dumating sila sa kabilang ibayo ng dagat, sa loob ng lalawigan ng mga Gadareno.
[5:2] Pagkababa Niya ng bangka, agad na sinalubong Siya ng isang lalaki mula sa sementeryo na may maruming espiritu.
[5:3] Siya ay nakatira sa sementeryo. Walang sinuman ang may kakayahang igapos siya kahit kadena pa ang gamitin.
[5:4] Ginawa na nilang ikadena siya sa kamay at paa pero napapatid niya ang mga kadena sa kamay niya at nababasag niya ang mga bakal na nakalagay sa paanan niya. Wala rin sinuman ang kaya siyang paamuhin.
[5:5] At lagi nalang, sa gabi at araw, asa kabundukan siya't mga libingan. Doo'y umiiyak at hinihiwa ang sarili gamit ang mga bato.
[5:6] Pero malayo palang nang makita niya si Jesus, siya'y tumakbo papalapit, dumapa at sinamba Siya.
[5:7] Sumigaw siya ng malakas at sinabi, "Ano'ng kinalaman ko sa Iyo, Jesus, Ikaw na Anak ng katas-taasang Diyos? Sumumpa ka sa Diyos na hindi mo ako papahirapan!"
[5:8] Sinabi Niya kasi sa kanya, "Ikaw na maruming espiritu, lumabas ka sa taong ito!"
[5:9] At tinanong siya, "Ano'ng pangalan mo?" Sumagot siya, "Lehiyon ang aking pangalan. Marami kasi kami."
[5:10] Nagmakaawa siya na huwag siyang palayasin sa labas ng lalawigang iyon.
[5:11] May isang malaking kawan ng mga baboy na kumakain sa tabi ng kabundukan.
[5:12] Nagmakaawa ang lahat ng mga demonyo sa Kanya at sinabi, "Papuntahin N'yo nalang po kami sa mga baboy para makapasok kami sa kanila."
[5:13] Agad naman silang pinahintulutan ni Jesus. Lumabas ang mga maruruming espiritu at pumasok sa mga baboy. Ang buong kawan na halos 2,000 ang bilang ay nagwawalang tumakbo pababa sa dagat kung saan sila nalunod.
[5:14] Ang mga nag-aalaga ng mga baboy ay tumakbo at ipinamalita ito sa lungsod na iyon at sa buong lalawigan. At sila'y naglabasan para tignan kung ano ang nangyari.
[5:15] Pinuntahan nila si Jesus. Nang makita nila ang lalaking inalihan ng mga demonyo na nakaupo, nakasuot ng damit at nasa tamang katinuan; kinilabutan sila.
[5:16] At ikinuwento sa kanila ng mga nakakita ang nangyari sa inalihan ng demonyo at kung ano ang nangyari sa mga baboy.
[5:17] Nagmakaawa sila sa Kanya na umalis nalang mula sa kanilang mga baybayin.
[5:18] Pagkasakay Niya sa bangka, nagmakaawa ang inalihan ng demonyo na sumama sa Kanya.
[5:19] Pero di siya pinayagan ni Jesus sa halip ay sinabi sa kanya, "Umuwi ka sa iyong pamilya at sabihin mo sa kanila ang mga ginawa ng Panginoon para sa'yo at kung gaano Siya nahabag sa'yo."
[5:20] Umalis nga siya at nagsimulang ipagkalat sa sampung magkakatabing bayan ang mga ginawa ni Jesus para sa kanya, at namangha ang lahat ng mga tao.
[5:21] Pagkatawid muli ni Jesus pabalik sa kabilang ibayo sakay ng bangka, dinagsa Siya ng maraming tao sa tabing-dagat.
[5:22] May biglang dumating na opisyal ng simbahan na nagngangalang Jairo. Nang Siya'y makita niya, nagpatirapa siya sa Kanyang paanan,
[5:23] nagmakaawa ng todo at nagsabi, "Ang aking munting anak na babae ay agaw-buhay na po. Nakikiusap po ako sa Inyo na puntahan siya, ilapat ang Inyong kamay sa kanya para sa kanyang kagalingan, at mabubuhay po siya!"
[5:24] Sumama sa kanya si Jesus. Maraming tao ang sumunod sa Kanya at nagsiksikan sa paligid Niya.
[5:25] May isang babae doon na 12 taon nang walang tigil ang pagdurugo.
[5:26] Dumaan na siya sa maraming hirap ng pagpapagamot sa maraming doktor hanggang sa maubos nang lahat ang kanyang kabuhayan. Sa kabila nito, walang nagbago sa kanyang kundisyon, sa halip ay lumala pa nga.
[5:27] Nang marinig niya ang tungkol kay Jesus, sumuot siya sa gitna ng napakaraming tao sa likuran at hinipo ang Kanyang damit.
[5:28] Nagsabi siya kasi, "Kung mahahawakan ko lang ang Kanyang damit, gagaling ako."
[5:29] Biglang nawala ang kanyang pagdurugo at naramdaman niya sa kanyang katawan na magaling na siya mula sa karamdaman.
[5:30] At naramdaman agad ni Jesus na may lumabas na kapangyarihan mula sa Kanya. Nilingon Niya ang mga tao at sinabi, "Sino'ng humipo ng Aking damit?"
[5:31] Sinabi ng Kanyang mga alagad sa Kanya, "Nakikita N'yo po na sangkaterbang tao ang nagsisiksikan sa palibot N'yo at nagtatanong pa Kayo,  'Sino ang humipo sa Akin?'"
[5:32] At hinanap Niya sa paligid kung sino ang may gawa ng bagay na iyon.
[5:33] Kaya't nanginginig sa takot na lumapit ang babae at nagpatirapa sa harapan Niya, dahil alam niya kung ano ang nangyari sa kaniya at sinabi sa Kaniya ang buong katotohanan.
[5:34] At sinabi Niya sa kanya, "Anak, pinagaling ka ng iyong pananalig. Umuwi ka na kasama ang tagumpay at kasiyahan. Maging malaya ka mula sa iyong karamdaman."
[5:35] Habang nagsasalita pa Siya, may dumating na galing sa bahay ng opisyal ng simbahan na nagsabi, "Namatay na po ang inyong anak. Bakit n'yo po kailangang abalahin pa ang Guro?"
[5:36] Pagkadinig ni Jesus sa nasabing mensahe, sinabi Niya sa opisyal ng simbahan, "Huwag kang matakot. Manalig ka lang."
[5:37] Hindi Niya hinayaan ang sinuman na sumunod sa Kanya maliban kay Pedro, Santiago at Juan na kapatid ni Santiago.
[5:38] At nagpunta Siya sa bahay ng opisyal ng simbahan. Nakita Niya ang kaguluhan, ang mga nag-iiyakan at naghahagulgulan ng malakas.
[5:39] Pagpasok Niya doo'y sinabi Niya, "Bakit kayo nagkakagulo at nag-iiyakan? Hindi patay ang bata. Tulog lang."
[5:40] At pinagtawanan nila Siya. Pagkatapos Niyang palabasin silang lahat, sinama Niya ang ama't ina ng bata, at mga kasamahan Niya at pumasok sa lugar kung saan nakahiga yung bata.
[5:41] Hinawakan Niya ang kamay ng bata at sinabi sa kanya, "Talita kumi!" Ang ibig sabihi'y, "Ineng, sinasabi Ko sa'yo, bumangon ka!"
[5:42] Biglang bumangon ang bata at naglakad dahil siya'y 12 taon na. Ang tindi ng kanilang pagkamangha.
[5:43] Mahigpit Niya silang sinabihan na huwag itong ipagsabi kanino man, at nag-utos na pakainin ang bata.
[6:1] Umalis Siya mula doon kasama ang Kanyang mga alagad at pumunta sa Kanyang sariling lalawigan.
[6:2] Pagkadating ng Araw ng Pamamahinga, nagsimula Siyang magturo sa loob ng simbahan at maraming nakarinig sa Kanya ang namangha. Sinabi nila, "Saan nakuha ng taong ito ang mga bagay na ito? At anong klaseng karunungan itong ipinagkaloob sa Kanya, para magawa ng Kanyang mga kamay ang mga makapangyarihang bagay na ito?
[6:3] Hindi ba ito iyong karpintero na anak ni Maria, kapatid ni Santiago, Jose, Juda at Simon? Di ba't nakatira din dito ang Kanyang mga kapatid na babae?" At ito ang naging dahilan ng kanilang di pananalig sa Kanya.
[6:4] Ngunit sinabi ni Jesus sa kanila, "Ang isang propeta ay hindi mawawalan ng karangalan, maliban sa kanyang sariling lalawigan, sa kanyang mga kamag-anak at sa kanyang sariling pamilya."
[6:5] Hindi Siya doon makagawa ng anumang makapangyarihang bagay, maliban sa maglapat ng Kanyang kamay sa ilang may sakit at pagalingin sila.
[6:6] Siya'y namangha dahil sa kanilang di pananalig at inikot Niya ang mga baranggay para magturo.
[6:7] Tinawag Niya ang labindalawa at nagsimulang ipadala sila ng dala-dalawa. Binigyan Niya sila ng kapangyarihang pasunurin ang mga marururming espiritu,
[6:8] at inutusan silang huwag magdala ng anumang bagay sa kanilang paglalakbay, maliban sa isang tungkod - wala kahit pera, tinapay o barya sa bulsa.
[6:9] Pero magsuot ng sandalyas at huwag magdala ng dalawang damit na pang-loob.
[6:10] Sinabi Niya sa kanila, "Pagpasok n'yo sa bahay, kahit saan mang lugar, doon kayo manatili hanggang sa umalis kayo sa lugar na iyon.
[6:11] Para sa sinumang di tatanggap sa inyo o ayaw makinig sa inyo, pag-alis n'yo doon, ipagpag ninyo ang alikabok sa inyong mga paa bilang testimonya laban sa kanila. Sasabihin Ko sa inyo ang totoo, mas madali pang pagbigyan ang kasalanan ng Sodom at Gomorrha sa araw ng paghuhukom kaysa sa lungsod na iyon."
[6:12] Nagsialis sila mula roon at nangaral sa mga tao na tigilan nang magkasala at magbalik-loob sa Diyos.
[6:13] Nagpalayas sila ng maraming demonyo, pinahiran ng olibang langis ang maraming may sakit, at pinagaling sila.
[6:14] Umabot kay Herodes ang balita tungkol sa Kanya, dahil kilala na sa maraming lugar ang Kanyang pangalan. Sinabi niya, "Si Juan, Ang Tagapaglubog sa Tubig, ay bumangon mula sa mga patay, kaya't nakakagawa na siya ng mga makapangyarihang bagay."
[6:15] Sabi naman ng iba, "Siya si Elias." At ang iba, "Siya'y isang propeta gaya nang sinaunang mga propeta."
[6:16] Pero nang marinig ito ni Herodes ay sinabi niya, "Siya si Juan na pinugutan ko ng ulo. Nagbangon siya mula sa mga patay!"
[6:17] Dahil si Herodes mismo ang nag-utos na arestuhin si Juan at igapos siya sa loob ng bilangguan alang-alang kay Herodias na asawa ng kanyang kapatid na si Felipe. Pinakasalan niya kasi yung babae.
[6:18] Pinagsabihan kasi ni Juan si Herodes ng ganito, "Hindi legal na mapasayo ang asawa ng iyong kapatid."
[6:19] Pero umalma si Herodias laban sa kanya at tinangka siyang patayin. Hindi niya ito nagawa,
[6:20] dahil malaki ang respeto ni Herodes kay Juan. Alam niyang isa siyang matuwid at banal na tao kaya't prinoteksyunan niya si Juan. Tuwing pakikinggan niya ito, sinusunod niya ang karamihan ng kanyang sinasabi. Masaya siya sa tuwing makikinig sa kanya.
[6:21] At dumating ang isang pagkakataon nang magpakain si Herodes sa kanyang kaarawan para sa kanyang mga matataas na opisyal, mga heneral at mga kilalang tao sa Galilea,
[6:22] na pumunta ang babaing anak ni Herodias at sumayaw. Natuwa si Herodes gayun din ang mga kasama niyang nakaupo, kaya't sinabi ng hari sa batang babae, "Humiling ka sa akin ng kahit anong bagay at ibibigay ko ito sa'yo!"
[6:23] Sumumpa pa siya sa kanya, "Anumang hilingin mo sa akin ay ibibigay ko sa'yo, kahit na hanggang kalahati ng aking kaharian!"
[6:24] Umalis siya't nagtanong sa kanyang ina, "Ano po ang hihilingin ko?" At sinagot siya, "Ang ulo ni Juan, Ang Tagapaglubog sa Tubig."
[6:25] Nagmadali siyang bumalik sa hari at humiling ng ganito, "Hiling ko po na ibigay n'yo ngayon sa akin ang ulo ni Juan, Ang Tagapaglubog sa Tubig, na nakalagay sa isang pinggan."
[6:26] Sobrang nalungkot ang hari, pero alang-alang sa kanyang binitiwang pangako at sa mga kasama niyang nakaupo, hindi niya matanggihan ang batang babae.
[6:27] Agad nagpatawag ang hari ng berdugo at inutusang dalhin ang ulo ni Juan. Umalis nga siya, pinugutan si Juan sa loob ng bilangguan,
[6:28] inilagay ang ulo sa pinggan at binigay ito sa batang babae. Binigay naman ito ng batang babae sa kanyang ina.
[6:29] Nang malaman ito ng kanyang mga alagad, pinuntahan nila ang kanyang bangkay at inilagay ito sa loob ng isang libingan.
[6:30] Samantala, nang magkatipon ang mga apostol kay Jesus, isinalaysay nila sa Kanya ang lahat ng kanilang ginawa at itinuro.
[6:31] Sinabi Niya sa kanila, "Halikayo, pumunta tayo sa isang tahimik na lugar at magpahinga tayo sandali." Marami kasing taong paroo't parito doon kaya't wala na silang oras kumain.
[6:32] Umalis sila't pumunta sa tahimik na lugar sakay ng bangka na walang kasamang iba.
[6:33] Nang makita silang paalis ng mga tao, maraming nakatunog sa Kanya. Kaya't tumakbo ang mga ito mula sa lahat ng mga lungsod at nauna pa sa kanilang dumating sa lugar na pupuntahan nila. Doo'y nagkatipon silang lahat at hinintay Siyang dumating.
[6:34] Pagdating ni Jesus doon, nakita Niya ang napakaraming tao at naantig ang kanyang damdamin para sa kanila, dahil mukha silang mga tupang walang tagapag-alaga. At sinimulan Niyang turuan sila ng maraming bagay.
[6:35] Nang malapit na ang gabi, lumapit sa Kanya ang Kanyang mga alagad at sinabi, "Nasa liblib na lugar tayo at gumagabi na po.
[6:36] Paalisin N'yo napo sila para makapunta sa mga lalawigan sa paligid, at makapasok sa mga baranggay para bumili ng makakain dahil wala po silang dalang pagkain.
[6:37] Sinagot Niya sila at sinabi, "Kayo ang magbigay sa kanila ng makakain." Sinabi nila sa Kanya, Gusto N'yo po ba kaming umalis at bumili ng 200 denaryong halaga ng tinapay para po pakainin sila?
[6:38] Sinabi Niya sa kanila, "Gaano karaming tinapay ang mayroon kayo dyan?" Matapos nilang alamin ay sumagot sila, "Lima po, at dalawang isda."
[6:39] Inutusan Niya silang paupuin ang lahat sa damuhan na magkakagrupo.
[6:40] Naupo sila na magkakagrupo: may tig-100 at may tig-50.
[6:41] Nang makuha Niya ang limang tinapay at dalawang isda, tumingala Siya sa langit at nagpuri. Pinagpira-piraso Niya ang mga tinapay, at ibinigay sa Kanyang mga alagad para ihain sa mga tao. Hinati din Niya ang dalawang isda para sa kanilang lahat.
[6:42] Nakakain silang lahat at nabusog.
[6:43] At nakapuno sila ng 12 bayong galing sa mga tira-tirang tinapay at isda.
[6:44] Ang bilang ng mga kalalakihang nakakain ng tinapay ay nasa 5000.
[6:45] Agad Niyang pinilit pasakayin ang Kanyang mga alagad sa bangka para mauna sa Kanya maglayag papunta sa kabilang ibayo sa Betsaida habang pinauuwi Niya ang mga tao.
[6:46] At pagkaalis nila, pumunta Siya sa bundok para manalangin.
[6:47] Pagsapit ng gabi, nasa gitna na ng dagat ang bangka at mag-isa lang Siya sa dalampasigan.
[6:48] Nakita Niyang hirap sila sa pagsasagwan dahil salungat sila sa ihip ng hangin. Pagdating ng alas tres ng umaga, lumakad Siya sa ibabaw ng dagat papunta sa kanila. Nang malapit na Siyang makalampas sa kanila,
[6:49] nakita nila Siya na lumalakad sa ibabaw ng dagat. Akala nila ay isang multo kaya't nagsigawan sila.
[6:50] Lahat kasi sila'y nakakita sa Kanya at sobrang natakot. Agad Siyang nagsalita sa kanila at sinabi, "Huminahon kayo. Ako ito. Huwag kayong matakot."
[6:51] Lumapit Siya sa kanila at sumakay sa bangka at tumigil ang ihip ng hangin. Kaya't sobra-sobra silang namangha at nagtaka.
[6:52] Hindi kasi nila naunawaan yung himala ng mga tinapay, dahil tumigas ang kanilang mga puso.
[6:53] Pagkatawid nila sa kabilang ibayo, dumating sila sa lupain ng Genesaret, at doon sila dumaong.
[6:54] Pagkababa nila sa bangka, agad  Siyang namukhaan ng mga tao doon.
[6:55] Agad silang tumakbo sa lahat ng dako ng lupain at kinarga ang mga may sakit sa kanilang higaan papunta kung saan nila nabalitaan na nasaan Siya.
[6:56] Nilalagay nila ang may sakit sa lansangan saan man Siya pumasok na baranggay o lungsod, o lalawigan, at nagsusumamo sa Kanya na mahawakan nila kahit laylayan lang ng Kanyang damit. At lahat ng nakahawak sa Kanya ay gumagaling.
[7:1] Pinuntahan Siya ng mga Pariseo at ilang mga dalubhasa sa Biblia na nanggaling sa Jerusalem.
[7:2] Nang makita nilang ilan sa Kanyang mga alagad ay kumakain gamit ang maruruming kamay, ibig sabihi'y, hindi sila nakapaghugas, nakahanap ang mga ito ng butas.
[7:3] Ang mga Pariseo kasi at ang lahat ng mga Judio ay hindi kakain ng hindi naghuhugas ng kamay bilang pagsasagawa ng panuntunang galing sa kanilang matatandang pinuno.
[7:4] Ganoon din pagkagaling nila mula sa palengke, hindi sila kakain malibang maghugas muna ng kamay. At marami pa silang minanang tradisyong lagi nilang ginagawa gaya na lang ng paghuhugas ng mga baso, ng mga lutuan, ng mga lalagyang tanso at ng mga lamesa.
[7:5] Kaya't tinanong Siya ng mga Pariseo at mga dalubhasa sa Biblia, "Bakit hindi sumusunod ang Iyong mga alagad ayon sa panuntunan ng mga matatandang pinuno, kundi ay kumakain sila ng hindi muna naghuhugas?"
[7:6] Sumagot Siya at sinabi sa kanila, "Tama lang ang ipinahayag ni Isaias tungkol sa inyong mapagpanggap! Nasusulat, 'Igagalang Ako ng mga taong ito pero malayo ang loob nila sa Akin.
[7:7] Kaya naman, nawawalan ng kabuluhan ang kanilang pagsamba sa Akin dahil itinuturo nila ang mga patakarang gawa ng mga tao kapalit sa itinuturo ng Diyos.'
[7:8] Isinasantabi n'yo ang kautusan ng Diyos para lang matupad n'yo ang patakaran ng mga tao gaya ng paghuhugas ng lutuan at mga baso. Marami pang ibang tulad nito ang pinaggagagawa ninyo."
[7:9] Sinabi pa Niya sa kanila, "May magaling kayong paraan na ibasura ang kautusan ng Diyos matupad n'yo lang ang inyong sariling patakaran.
[7:10] Dahil sinabi ni Moises, 'Igalang ninyo ang inyong ama at inyong ina,' at 'Sinumang murahin ang ama o ina ay dapat na mamatay.'
[7:11] Pero ang sabi n'yo, 'Kung sasabihin ng sinuman sa kanyang ama o ina,  'Ang anumang maitutulong ko sa inyo ay Corban' (ibig sabihi'y donasyon para sa templo).
[7:12] At hindi n'yo na siya hahayaang gampanan ang kanyang tungkulin sa kanyang ama o ina.
[7:13] Ginagawa n'yong walang bisa ang salita ng Diyos sa pamamagitan ng mga patakarang ipinasa n'yo. Marami pang tulad nito ang pinaggagagawa ninyo."
[7:14] Tapos Niyang palapitin ang mga tao sa Kanya ay sinabi Niya sa kanila, "Ang bawat isa sa inyo ay makinig sa Akin at umunawa,
[7:15] Walang bagay sa labas ng katawan ng tao na papasok dito ang magpaparumi sa kanya, kundi ang mga bagay na lalabas mula sa kanya ang magpaparumi sa kanya.
[7:16] Kung sinuman ay may taingang nakakarinig, hayaan siyang makarinig.
[7:17] Iniwan Niya ang mga tao at pumasok sa isang bahay. Tinanong Siya ng Kanyang mga alagad tungkol sa talinghaga.
[7:18] Sinabi Niya sa kanila, "Wala pa rin ba kayong pang-unawa? Di n'yo ba naiintindihan na walang anumang bagay na pag kinain ng tao ay magpaparumi sa kanya.
[7:19] Dahil hindi ito pumapasok sa kanyang puso, kundi ay sa loob ng tiyan at inilalabas papasok sa inudoro. Ganyan nalilinis ang lahat ng mga pagkain sa katawan.
[7:20] At sinabi Niya, "Ang lumalabas mula sa tao ang nagpaparumi sa kanya.
[7:21] Dahil mula sa kaibuturan ng puso ng tao nanggagaling ang masasamang kaisipan: mga pangangalunya, pakikipag-talik sa di asawa, mga pagpatay,
[7:22] Mga pagnanakaw, kasakimam, kasamaan, pandaraya, kahalayan, pagkainggit, paglapastangan sa Diyos, kayabangan, kahangalan.
[7:23] Lahat ng masasamang bagay na ito ay nanggagaling sa kalooban at nagpaparumi ng tao."
[7:24] Tumayo Siya mula roon at nagpunta sa karatig-lugar ng Tiro at Sidon. Palihim Siyang pumasok sa isang bahay pero di pa rin Siya makapagtago sa madla.
[7:25] Mayroon kasing isang ginang na may dalagitang inaalihan ng maruming espiritu ang natunugan Siya. Nagpunta siya roon at nagpatirapa sa Kanyang paanan.
[7:26] Ang ginang na ito ay isang Griego, tubong Phoenicia ng bansang Syria. Nagsumamo ito sa Kanya na palayasin Niya ang demonyo mula sa kanyang dalagita.
[7:27] Pero sinabi ni Jesus sa kanya, "Hayaan munang mabusog ang mga anak. Hindi tama na kunin ang tinapay para sa mga anak at ihagis sa mga aso."
[7:28] Sumagot ang ginang at sinabi sa Kanya, "Opo, Panginoon. Pero ang mga aso sa ilalim ng lamesa ay nakakakain din po naman ng mga mumong nalalaglag mula sa mga anak."
[7:29] At sinabi Niya sa kanya, "Dahil sa sinabi mong ito ay makakaalis ka na. Lumayas na ang demonyo mula sa iyong dalagita."
[7:30] Pagkauwi niya sa kanyang bahay, nakita niyang nakahiga sa kama ang kanyang dalagita at nakalabas na ang demonyo mula sa kanya.
[7:31] Pagkaalis Niya mula sa mga baybayin ng Tiro at Sidon, muli Siyang napadpad sa Dagat ng Galilea sa gitna ng mga baybayin ng Decapolis (10 magkakatabing bayan).
[7:32] Dinala nila sa Kanya ang isang taong bingi na ay pipi pa at nagsumamong mapatungan siya ng Kanyang kamay.
[7:33] Inilayo Niya ang lalaki mula sa karamihan, at isinuot ang Kanyang mga daliri sa kanyang mga tainga. Pagkatapos ay dumura Siya, at hinipo ang dila nito.
[7:34] Pagtingala sa langit ay huminga Siya ng malalim at sinabi sa kanya, "Effata!" Ibig sabihin nito ay, "Mabuksan!"
[7:35] Agad na nagbukas ang kanyang mga tainga, lumambot ang litid ng kanyang dila at siya'y nakapagsalita ng maayos.
[7:36] Inutusan Nila silang huwag sabihin ito kanino man. Pero pagka lalo silang pinagsasabihan, mas lalo nila itong pinagkakalat.
[7:37] Sa sobrang tindi ng kanilang pagkamangha ay sinabi nila, "Anggaling ng lahat ng ginagawa Niya! Parehas Niyang nagagawang bigyan ng pandinig ang bingi at pagsalitain ang pipi!"
[8:1] Noong mga araw na iyon ay napakaraming tao ang nagkatipon pero wala silang makain. Tinawag ni Jesus ang Kanyang mga alagad at sinabi sa kanila,
[8:2] Naaawa Ako sa mga tao dahil tatlong araw Ko na silang kasama at wala na silang makain.
[8:3] Kung pauuwiin Ko sila sa kani-kanilang mga tahanan ay baka sila manghina sa daan. Ang iba kasi sa kanila ay malayo pa ang pinanggalingan.
[8:4] Sinagot ng Kanyang mga alagad sa Kanya, "Saan naman po makakakuha ang isang tao ng pagkain para busugin ang mga taong ito dito sa liblib na lugar?"
[8:5] Tinanong Niya sila, "Gaano karaming tinapay ang mayroon kayo?" Sinabi nila, "Pito po."
[8:6] Inutusan Niyang umupo ang mga tao sa lupa. Kinuha Niya ang pitong tinapay, nagpasalamat, hinati Niya ang mga ito at ipinamahagi sa Kanyang mga alagad para ihain sa mga tao. At inihain nga nila ang mga ito sa mga tao.
[8:7] Mayroon din silang ilang pirasong maliliit na isda. Nagpuri Siya at nagutos na ihain din ang mga ito sa kanila.
[8:8] Sila nga'y kumain at nabusog. Pagkatapos ay nakalikom sila ng pitong bayong ng mga pira-pirasong pagkain na natira.
[8:9] Ang mga nakakain ay aabot sa 4,000 katao. At pinauwi na Niya sila.
[8:10] Agad Siyang sumakay sa bangka kasama ang Kanyang mga alagad at dumating sila sa may bahagi ng Dalmanuta.
[8:11] Nagdatingan ang mga Pariseo at sinimulang kuwestyunin Siya. Sinubok nila Siya at hinanapan Siya ng palatandaan mula sa langit.
[8:12] Nagalit Siya sa Kanyang espiritu at pagkahinga ng malalim ay sinabi, "Bakit naghahanap ng palatandaan ang henerasyong ito? Sasabihin Ko sa inyo ang totoo, walang palatandaang ibibigay sa henerasyong ito."
[8:13] Kaya't nilayasan Niya sila at sumakay uli sa bangka papunta sa kabilang ibayo.
[8:14] Sa pagkakataong ito ay nakalimutan ng mga alagad na magdala ng tinapay. Wala ring matatagpuan sa bangka maliban sa isang tinapay.
[8:15] Binalaan Niya sila at sinabi, "Makinig mabuti, mag-ingat kayo sa lebadura ng mga Pariseo, at lebadura ni Herodes."
[8:16] Nangatwiran sila sa isa't isa at nagsabi, "Ito'y dahil wala tayong tinapay."
[8:17] Nang malaman ito ni Jesus, sinabi Niya sa kanila, "Bakit kayo nangangatwiran ng dahil wala kayong tinapay? Di pa ba kayo natututo o nakakaunawa? Matigas pa rin ba ang inyong mga puso?
[8:18] Hindi ba nakakakita ang inyong mga mata? Hindi ba nakakarinig ang inyong mga tainga? Di n'yo ba naaalala?
[8:19] Nang hinati Ko ang limang tinapay para sa 5,000, ilang mga bayong ang napuno ninyo ng mga tira-tira?" Sagot nila sa Kanya, "12 po."
[8:20] Sabi pa Niya, "At yung pito naman para sa 4,000, ilang mga bayong ang napuno ninyo ng mga tira-tira?" Sinabi nila, "Pito po."
[8:21] At sinabi Niya sa kanila, "Bakit hindi pa rin kayo nakakaintindi?"
[8:22] Pagdating Niya sa Betsaida, dinala nila ang isang bulag na lalaki sa Kanya at nagsumamo na mahawakan Niya ito.
[8:23] Hinawakan Niya ang kamay ng bulag na lalaki at dinala ito sa labas ng bayan. Dinuraan Niya ang mga mata nito, nilapat ang mga kamay sa kanya, at nagtanong kung nakakakita na siya.
[8:24] Tumingala ito at sinabi, "Nakikita ko po ang mga tao na parang punong naglalakad."
[8:25] Pagkatapos nito ay ipinatong uli Niya ang Kanyang mga kamay sa kanyang mga mata at pinatitig siya. Siya'y gumaling at malinaw na nakikita ang bawat tao.
[8:26] Pinauwi Niya ito sa kanyang bahay at sinabi, "Huwag kang pupunta sa bayan ni sasabihin ito kanino man doon."
[8:27] Umalis si Jesus at ang Kanyang mga alagad papasok sa mga baranggay ng Cesarea Filipo. Habang sila'y nasa daan, tinanong Niya ang Kanyang mga alagad, "Sino ba Ako ayon sa mga sinasabi ng mga tao?"
[8:28] Sumagot sila, "Si Juan, Ang Tagapaglubog sa Tubig, raw po Kayo; ang iba po nama'y nagsasabing si Elias raw po Kayo; at iba nama'y, isa raw po Kayo sa mga propeta."
[8:29] Sinabi Niya sa kanila, "Pero sino Ako sa palagay n'yo?" Sumagot si Pedro at sinabi sa Kanya, "Kayo po ang Kristo."
[8:30] Binalaan Niya sila na huwag sabihin kanino man kung sino Siya.
[8:31] Nagsimula Siyang magturo sa kanila na ang Anak ng Tao ay kailangang magdanas ng maraming paghihirap, tratuhing parang basura ng mga matatandang pinuno, mga pinunong pari, mga dalubhasa sa Biblia; mapatay at pagkatapos ng tatlong araw ay muling bumangon.
[8:32] Sinabi Niya ang bagay na ito nang lantaran. Dahil dito, hiniwalay Siya ni Pedro sa isang tabi at nagsimulang pagsabihan Siya.
[8:33] Pero paglingon Niya at pagtingin sa Kanyang mga alagad, pinagsabihan Niya si Pedro at sinabi, "Umalis Ka sa harapan ko, Satanas! Dahil di mo hinahangad ang mga bagay na patungkol sa Diyos, kundi ang mga bagay lang na patungkol sa tao.
[8:34] Pagkatawag Niya sa mga tao at sa Kanyang mga alagad, sinabi Niya sa kanila, "Sinumang nais sumunod sa Akin ay dapat pagkaitan ang kanyang sarili, pasanin ang kanyang krus, at sumunod sa Akin.
[8:35] Dahil ang sinumang nais mailigtas ang kanyang buhay ay mawawalan nito, pero sinumang mawalan ng kanyang buhay alang-alang sa Akin at sa mensahe ng kaligtasan ay maililigtas ito.
[8:36] Ano'ng mapapala ng isang tao kung mapa sa kanya ang buong mundo, ngunit mapabayaan naman niya ang kanyang kaluluwa?
[8:37] At ano naman ang ipangtutubos ng isang tao kapalit ng kanyang kaluluwa?
[8:38] Kaya't sinumang ikinahihiya Ako at ang Aking mga salita sa gitna ng  mapangalunya at makasalanang henerasyong ito ay ikakahiya rin naman ng Anak ng Tao, pagdating Niya taglay ang kaluwalhatian ng Kanyang Ama na kasama ng mga angel na banal."
[9:1] Sinabi Niya sa kanila, "Sasabihin Ko sa inyo ang totoo, may mga ilang nakatayo rito ang di makakatikim ng kamatayan hangga't di nila nakikitang dumating ang kaharian ng Diyos ng may kapangyarihan.
[9:2] Pagkalipas ng anim na araw, isinama ni Jesus sina Pedro, Santiago at Juan sa isang mataas na bundok kung saan sila lang ang nandoon. At Siya'y nag-ibang anyo sa kanilang harapan.
[9:3] Ang Kanyang damit ay nagniningning, sobrang puti gaya ng niyebe, na walang ibang labandera sa balat ng lupa ang kayang magpaputi ng ganoon!
[9:4] Nagpakita sa kanila si Elias, kasama si Moises, at sila'y nakikipag-usap kay Jesus.
[9:5] Sumabat si Pedro at sinabi kay Jesus, "Guro, mabuti pong dumito muna tayo at gagawa po kami ng tatlong kubo: isa po para sa Inyo, isa para kay Moises at isa po para kay Elias."
[9:6] Hindi niya kasi alam kung ano'ng sasabihin dahil sa takot nila.
[9:7] Napaligiran sila ng ulap at may tinig mula sa ulap ang nagsabi, "Ito ang minamahal Kong Anak. Pakinggan ninyo Siya."
[9:8] At bigla nalang, pagtingin nila sa paligid, wala na silang ibang nakitang kasama kundi si Jesus.
[9:9] Habang sila'y pababa mula sa bundok, nag-utos Siya sa kanilang huwag ipagsabi kanino man ang mga bagay na nakita nila hanggang sa pagbangon muli ng Anak ng Tao mula sa mga patay.
[9:10] Iningatan nila ang pananalitang ito sa kanilang mga sarili lamang at nagdiskusyon sa isa't isa kung ano ba ang ibig- sabihin ng pag-bangon mula sa mga patay.
[9:11] Tinanong nila Siya ng ganito, "Bakit po sinasabi ng mga dalubhasa sa Biblia na dapat munang dumating si Elias?"
[9:12] Sumagot Siya at sinabi sa kanila, "Totoo nga na darating muna si Elias para ibalik ang pananampalataya ng lahat sa dati. At paano naman ang naisulat tungkol sa Anak ng Tao na nagsasabing dapat Siyang magdanas ng maraming hirap at maituring na walang halaga.
[9:13] Pero sinasabi Ko sa inyo na dumating na si Elias at ginawa nila sa kanya ang kanilang kagustuhan ayon sa nasusulat tungkol sa kanya."
[9:14] Pagdating Niya sa Kanyang mga alagad na naiwan, nakita Niya ang napakaraming taong nakapaligid sa kanila at ang mga dalubhasa sa Biblia na nakikipag-debate sa kanila.
[9:15] Agad na namangha ang mga tao ng makita Siya, at dali-dali silang lumapit sa Kanya para batiin Siya.
[9:16] At tinanong Niya ang mga dalubhasa sa Biblia, "Ano'ng tinatanong ninyo sa kanila?"
[9:17] Isa sa mga tao sa karamihan ang sumagot at sinabi, "Guro, nilalapit ko po sa Inyo ang anak kong lalaki na may espiritu ng pagka-pipi.
[9:18] Sinusugatan siya nito pag sinapian na siya. Bumubula ang bibig niya, pati ipin niya ay nagngangalit, hanggang sa maubos nito ang kanyang lakas. Hiniling kong palayasin siya ng inyong mga alagad pero di po nila magawa."
[9:19] Sumagot Siya sa kanya at sinabi, "O henerasyong walang pananalig! Hanggang kailan Ko kayo sasamahan? Hanggang kailan Ko kayo titiisin? Dalhin n'yo siya sa Akin."
[9:20] Habang inilalapit nila sa Kanya ang binatilyo, nakita Siya nito, at agad itong pinahirapan ng espiritu. Biglang nahimatay ang binatilyo habang bumubula ang bibig nito.
[9:21] Tinanong Niya ang ama nito, "Gaano na katagal na nangyayari ito sa kanya?" At sinabi niya, "Simula po pagkabata niya.
[9:22] Marami din pong beses siya nitong dinadala sa apoy at sa mga tubig para po patayin na siya. Kaya kung may magagawa po Kayong anuman, kaawaan at tulungan N'yo po kami."
[9:23] Sinabi sa kanya ni Jesus, "Kung magagawa mong magtiwala at sumunod. Lahat ng bagay ay posible sa kanya na nagtitiwala at sumusunod."
[9:24] Ang ama ng binatilyo ay agad na sumigaw at sinabi ng luhaan, "Panginoon, nagtitiwala po ako. Tulungan N'yo po ako sa di ko pagtitiwala at pagsunod!"
[9:25] Nang mapansin ni Jesus na naglalapitan na ang maraming tao doon, pinagasabihan Niya ang maruming espiritu at sinabi dito, "Ikaw na pipi't binging espiritu, inuutusan kitang lumabas sa kanya at huwag ka nang papasok uli!"
[9:26] Sumigaw ang espiritu at labis siyang pinahirapan bago ito umalis sa kanya. Pagkatapos nito'y nagmukha na siyang patay kaya't marami ang nagsabi, "Patay na siya!"
[9:27] Pero hinawakan ni Jesus ang kanyang kamay, ibinangon siya at siya'y nakatayo.
[9:28] Pagkapasok Niya sa bahay, palihim Siyang tinanong ng Kanyang mga alagad, "Bakit di po namin iyon napalayas?"
[9:29] Sinabi Niya sa kanila, "Ang ganitong klaseng espiritu ay hindi lumalayas maliban sa kayo'y manalangin at mag-ayuno."
[9:30] Umalis sila mula roon at dumaan sa Galilea, pero di Niya gusto na may ibang makaalam ng bagay na ito
[9:31] dahil tinuturuan Niya ang Kanyang mga alagad. Sinabi Niya sa kanila, "Ang Anak ng Tao ay ipagkakanulo sa mga awtoridad, papatayin nila Siya at matapos nila Siyang patayin, magbabangon Siya sa ikatlong araw."
[9:32] Pero di nila naintindihan ang mga salitang iyon at takot silang tanungin Siya tungkol dito.
[9:33] Dumating sila sa Capernaum at sa loob ng isang bahay ay nagtanong Siya sa kanila, "Ano 'tong bagay na pinagtatalunan n'yo habang nasa daan?"
[9:34] Pero di nila ito sinabi dahil nagtatalo-talo sila sa daan kung sino sa kanila ang pinakadakila.
[9:35] Naupo Siya at tinawag ang labindalawa. Sinabi Niya sa kanila, "Kung sinuman ay naghahangad na mauna ay siyang dapat na mahuli, at maging lingkod ng lahat."
[9:36] Kumuha Siya ng isang bata at nilagay sa kalagitnaan nila. Pagkakarga Niya dito ay sinabi sa kanila,
[9:37] "Sinumang tatanggap sa mga  katulad ng batang ito sa Aking pangalan ay tumatanggap sa Akin. Sinumang tumatanggap sa Akin ay hindi Ako ang tinatanggap, kundi Siya na nagpadala sa Akin."
[9:38] Sinagot Siya ni Juan at sinabi, "Guro, may nakita kaming lalaki na nagpapalayas ng mga demonyo sa Inyong pangalan, pero di siya sumasama sa atin. Pinagbawalan namin siya kasi nga po hindi siya sumusunod sa atin."
[9:39] Pero sinabi ni Jesus, "Huwag n'yo siyang pagbawalan dahil walang tao na makakagawa ng isang himala sa Aking pangalan na pagkatapos ay magsasalita ng masama laban sa Akin.
[9:40] Dahil sinumang hindi laban sa atin ay kakampi natin.
[9:41] Sinumang magbigay sa inyo ng isang basong inuming tubig sa Aking pangalan, dahil kayo'y may kaugnayan kay Kristo, sasabihin Ko sa inyo ang totoo, hindi siya mawawalan ng gantimpala.
[9:42] Sinumang maging dahilan na tumalikod sa Akin ang isa sa mga malilinggit na ito na may pananampalataya sa Akin, mas mabuti pa sa kanyang talian ng isang malaking bato sa leeg at ihagis iyon sa dagat!
[9:43] Kung sa palagay mo'y ang kanang kamay mo ang dahilan ng iyong pagkakasala, putulin mo na ito. Mas mabuti pang pumasok sa buhay na pinagpala kahit baldado ka, kaysa may dalawang kamay ka nga pero papunta ka naman sa impiyerno, sa mga apoy na di namamatay.
[9:44] Kung saan ang mga uod at apoy ay di namamatay.
[9:45] At kung ang iyong paa ang sa palagay mong dahilan ng iyong pagkakasala, putulin mo ito. Mas mabuti pang pumasok sa buhay na pinagpala kahit baldado ka, kaysa may dalawang paa ka nga pero itatapon ka naman sa impiyerno, sa mga apoy na di namamatay.
[9:46] Kung saan ang mga uod at apoy ay di namamatay.
[9:47] At kung ang iyong mata ang sa palagay mong dahilan ng iyong pagkakasala, dukutin mo ito. Mas mabuti pang pumasok sa kaharian ng Diyos kahit isa lang ang mata, kaysa may dalawang mata ka nga pero itatapon ka naman sa apoy ng impiyerno.
[9:48] Kung saan ang mga uod at apoy ay di namamatay.
[9:49] Dahil ang bawat isa ay aasinan sa apoy at bawat handog ay dapat na lagyan ng asin.
[9:50] Mabuti ang asin. Pero kung mawalan ng alat itong asin, paano n'yo maibabalik ang lasa nito? Magkaroon kayo ng asin sa inyong mga kalooban at gawing mapayapa ang inyong kaugnayan sa isa't isa.
[10:1] Nagbangon Siya roon at nagpunta sa mga baybayin ng Judea sa kabilang ibayo ng Jordan. Pinuntahan Siyang muli ng mga tao at gaya ng Kanyang kinagawian, tinuruan Niya silang muli.
[10:2] Lumapit sa Kanya ang mga Pariseo at tinanong Siya, "Naaayon ba sa batas na hiwalayan ng lalaki ang kanyang asawang babae?" Sinusubok nila Siya.
[10:3] Sumagot Siya at sinabi sa kanila, "Ano'ng inutos ni Moises sa inyo?"
[10:4] Sinabi nila, "Hinayaan ni Moises na gumawa ng kasulatang nagpapatunay ng kanilang paghihiwalay at pwede na niyang hiwalayan ang kanyang asawang babae."
[10:5] Sumagot si Jesus at sinabi sa kanila, "Matigas kasi ang inyong mga ulo kaya't sinulat niya ang ganitong patakaran.
[10:6] Pero nang magsimulang lumikha ang Diyos, ginawa Niya silang lalake at babae.
[10:7] Dahil dito'y iiwan ng lalake ang kanyang ama't ina para sumama sa kanyang asawang babae.
[10:8] At silang dalawa ay magiging isang katawan. Kaya't di na sila dalawa kundi isang katawan na lang.
[10:9] Kaya't ang pinagsama ng Diyos ay huwag paghiwalayin ng tao."
[10:10] Pag-uwi nila sa bahay, tinanong  Siya ng Kanyang mga alagad tungkol uli sa bagay na iyon.
[10:11] Sinabi Niya sa kanila, "Sinumang hiwalayan ang asawang babae at magpakasal sa iba ay nangangalunya laban sa kanyang asawang babae.
[10:12] Kung ang babae naman ang humiwalay mula sa kanyang asawang lalake at magpakasal sa iba, itong babaing ito ay nangangalunya."
[10:13] Nagdala sila sa Kanya ng mga bata para mahawakan Niya, pero sinaway ng Kanyang mga alagad ang mga nagdala sa kanila.
[10:14] Labis na di kinatuwa ni Jesus ang nangyari nang makita Niya ito at sinabi sa kanila, "Hayaan n'yo ang mga maliliit na bata na makalapit sa Akin at huwag ninyo silang pagbawalan. Dahil sa mga katulad nila ipinagkaloob ang kaharian ng Diyos.
[10:15] Sasabihin Ko sa inyo ang totoo, sinumang hindi tatanggap sa kaharian ng Diyos gaya sa isang maliit na bata ay hindi makakapasok dito."
[10:16] Kinarga Niya ang mga bata, nilapat ang Kanyang mga kamay sa kanila at pinagpala sila.
[10:17] Nang Siya'y paalis na sa Kanyang pupuntahan, may isang lalaking patakbong lumapit at nanikluhod sa Kanya. Nagtanong ito sa Kanya, "Mabuting Guro, ano po ang gagawin ko para magmana ng pinagpalang buhay na di magwawakas?"
[10:18] Sinabi ni Jesus sa kanya, "Bakit mo Ako tinatawag na mabuti? Walang ibang mabuti kundi isa lang, ang Diyos.
[10:19] Alam mo ang mga inuutos ng Diyos, 'Huwag kang mangangalunya; huwag mong sasadyaing pumatay ng tao; huwag kang magnanakaw; huwag kang mapagpanggap; huwag kang mandaraya; igalang mo ang iyong ama't ina.'"
[10:20] Sumagot siya at sinabi sa Kanya, "Guro, ginagawa ko na po ang mga ito mula pa pagkabata."
[10:21] Pinagmasdan siya ni Jesus ng may galak at sinabi sa kanya, "Isang bagay nalang ang iyong kulang: Umuwi ka at ipagbili mo ano man ang mayroon ka, magbigay ka sa mga naghihikahos, at ika'y magkakaroon ng kayamanan sa langit. Pagkatapos ay bumalik ka, pasanin mo ang krus, at sumunod ka sa Akin."
[10:22] At nalungkot siya ng marinig niya iyon. Umuwi siya ng luhaan dahil napakarami niyang ari-arian.
[10:23] Tumingin sa paligid si Jesus at sinabi sa Kanyang mga alagad, "Napakahirap para sa mga maykaya na pumasok sa kaharian ng Diyos!"
[10:24] Nagulat ang mga alagad sa sinabi Niyang ito. Pero sumagot muli si Jesus at sinabi sa kanila, "Mga anak, napakahirap para sa kanila na nagtitiwala sa kayamanan na makapasok sa kaharian ng Diyos!"
[10:25] Mas madali pang makapasok ang isang kamelyo sa butas ng karayom kaysa ang isang mayamang tao na makapasok sa kaharian ng Diyos."
[10:26] Lalo silang nagulat at di makapaniwala. Sinabi nila sa isa't isa, "Kung ganyang pala, sino kaya ang maliligtas?"
[10:27] Tumingin si Jesus sa kanila at sinabi, "Imposible ito sa tao pero hindi sa Diyos. Dahil kayang gawin ng Diyos ang lahat ng bagay."
[10:28] Nagsimulang magsalita si Pedro sa Kanya, "Tignan Nyo, iniwan po naming lahat para sumunod sa Inyo!"
[10:29] Sumagot si Jesus at sinabi, "Sasabihin Ko sa inyo ang totoo, walang sinumang nag-iwan ng bahay, o mga kapatid na lalake, o mga kapatid na babae, o ama, o ina, o asawang babae, o mga anak, o mga lupain alang-alang sa Akin at sa mensahe ng kaligtasan,
[10:30] ang di tatanggap ng 100-beses ngayon sa panahong ito, ng mga bahay, at mga kapatid na lalaki, at mga kapatid na babae, at mga nanay at mga anak, at mga lupain (na may kasamang pag-uusig), at sa mundong darating, pinagpalang buhay na di magwawakas.
[10:31] Pero maraming una ang magiging huli, at huli na magiging una."
[10:32] Habang sila'y nasa daan paakyat ng Jerusalem, nauuna sa kanila si Jesus. Sila'y namangha. Habang sila'y sumusunod, natakot sila. Pinulong Niya muli ang 12 at sinimulang sabihin sa kanila ang mga bagay na mangyayari sa Kanya.
[10:33] Sinabi Niya, "Pagmasdan n'yo, papunta na tayo sa Jerusalem. Ang Anak ng Tao ay ipagkakanulo sa mga pinunong pari, at sa mga dalubhasa sa Biblia. Hahatulan nila Siya ng parusang kamatayan, at dadalhin Siya sa mga dayuhan para ipatupad ito.
[10:34] Iinsultuhin at paglalaruan nila Siya, hahagupitin at duduraan Siya, pagkatapos ay papatayin nila Siya, at sa ikatlong araw ay muli Siyang babangon."
[10:35] Lumapit sa Kanya si Santiago at Juan na mga anak ni Zebedeo at sinabi, "Guro, nais po naming gawin Ninyo para sa amin ito pong kahilingan namin."
[10:36] Sinabi Niya sa kanila, "Ano naman itong nais n'yong gawin Ko para sa inyo?"
[10:37] Sinabi nila sa Kanya, "Pag naparangalan na po Kayong Hari, ipagkaloob N'yo na kami po'y makaupo isa sa Inyong kanang kamay at ang isa naman po'y sa Inyong kaliwang kamay."
[10:38] Pero sinabi ni Jesus sa kanila, "Hindi n'yo alam ang hinihiling ninyo. Kaya n'yo bang inuman ang basong iniinuman Ko at mailubog  kung paano Ako nailubog?"
[10:39] Sinabi nila sa Kanya, "Kaya po namin." At sinabi ni Jesus sa kanila, "Iinom nga kayo mula sa baso na iniinuman Ko, at mailulubog sa paraan ng Aking pagkalubog,
[10:40] pero hindi na Ako ang naggagawad sa sinumang uupo sa Aking kanang kamay at sa Aking kaliwang kamay. Bagamat ito'y ibibigay sa kanila kung saan ito nakahanda.
[10:41] Nang marinig ito ng sampu, nagsimula silang mainis kina Santiago at Juan.
[10:42] Pero pinalapit sila ni Jesus sa Kanya at sinabi sa kanila, "Alam n'yo ba na ang mga naatasang mamuno sa mga dayuhang bansa ay sapilitang pinapasunod ang mga taong nasasakupan nila at ang kanilang mga opisyal ay namumuno para lang paglingkuran ang kanilang pansariling kapakanan?
[10:43] Pero di kayo dapat ganito. Sinumang may hangad na maging dakila sa inyo, ay siyang dapat na maging lingkod n'yo.
[10:44] At sinuman sa inyo ang nais maging pinakapinuno, ay dapat na maging lingkod ng lahat.
[10:45] Dahil maski na ang Anak ng Tao ay dumating di para paglingkuran, kundi para maglingkod at ibigay ang Kanyang buhay para pantubos sa nakararami.
[10:46] At nakarating sila sa Jerico. Sa pag-alis nila sa Jerico kasama ang Kanyang alagad at nang napakaraming tao, nalampasan nila ang bulag na si Bartimeo, anak ni Timeo. Nakaupo siya sa kalsada at namamalimos.
[10:47] Nang malaman niya na si Jesus ng Nazaret iyon, nagsimula siyang sumigaw at sinabi, "Jesus, Ikaw na Anak ni David, mahabag po Kayo sa akin!"
[10:48] Maraming sumaway sa kanya para tumahimik siya, pero mas lalo pa niyang nilakasan ang kanyang pagsigaw, "Ikaw na Anak ni David, kahabagan n'yo po ako!"
[10:49] Napahinto si Jesus at nag-utos na tawagin siya. Tinawag nga nila ang bulag na lalaki at sinabi sa kanya, "Huwag ka nang malungkot, tinatawag ka Niya!"
[10:50] Hinagis niya ang kanyang balabal, tumayo at nagtungo kay Jesus.
[10:51] Sinagot siya ni Jesus at sinabi sa kanya, "Ano'ng gusto mong gawin Ko para sa iyo?" Sinabi sa Kanya ng bulag na lalaki, "Panginoon, na ako po'y makakita."
[10:52] At sinabi sa kanya ni Jesus, "Pwede ka nang umalis. Ang pananalig mo ang nagpagaling sa'yo. Biglang nagbalik ang kanyang paningin at sumunod kay Jesus sa daan.
[11:1] Nang papalapit na sila sa Jerusalem, sa bandang Betfage at Betania, sa Bundok ng Olibo, nagpadala Siya ng dalawa sa Kanyang mga alagad,
[11:2] at sinabi sa kanila, "Pumunta kayo sa kaharap n'yong baranggay at pagkapasok n'yo dito ay may makikita kayong nakataling bisirong asno na wala pang nakakasakay na tao. Kalagan at dalhin ninyo.
[11:3] Kung may magsabi sa inyo, 'Bakit n'yo 'to ginagawa?' Sabihin n'yo na kailangan siya ng Panginoon at ibabalik din agad doon."
[11:4] Pagpunta nila doon, at nakita ang bisirong asno sa may kanto na nakatali sa tabi ng pintuan ng bahay sa labas, kinalagan nila ito.
[11:5] May nagsabi sa kanila na nakatayo doon, "Bakit n'yo kinakalagan 'yang bisirong asno?"
[11:6] Sinagot nila kung paano sila sinabihan ni Jesus, at hinayaan na sila.
[11:7] Dinala nila ang bisirong asno kay Jesus, pinatungan ito ng kanilang mga damit, at Siya'y umupo dito.
[11:8] Marami ding naglatag ng kanilang mga damit sa kalsada, ang iba nama'y nagputol pa ng mga sanga mula sa mga puno, at ito ang kanilang nilatag sa daanan.
[11:9] Ang mga taong nangunguna sa prosisyon at ang mga sumusunod ay nagsisigawan ng, "Mabuhay ang ating Hari't Tagapagligtas! Bigyang parangal ang dumarating sa pangalan ng Panginoon!
[11:10] Pagpalain nawa ang kaharian ng ama nating si David, na dumarating na sa ngalan ng Panginoon! Mabuhay sa Kataas-taasang Diyos!"
[11:11] Pumasok si Jesus sa Jerusalem at dumiretso sa loob ng templo. Gabi na nang matapos Niyang tingnan ang lahat ng bagay doon, at lumabas Siya papuntang Betania kasama ang 12.
[11:12] Kinabukasan, habang sila'y papaalis mula sa Betania, inabutan Siya ng gutom.
[11:13] Pagkakita Niya sa isang puno ng igos sa kalayuan, pinuntahan Niya ito para tingnan kung may makikitang bunga. Pagdating Niya dito, wala Siyang nakita kundi mga dahon lamang, dahil hindi pa iyon panahon ng mga igos.
[11:14] Sinabi ni Jesus dito, "Wala nang kakain ng iyong bunga mula ngayon at magpakailanman!" Narinig iyon ng Kanyang mga alagad.
[11:15] Pagbalik nila sa Jerusalem, pumasok si Jesus sa templo. Pinalayas Niya ang mga nagtitinda at bumibili sa loob ng templo, at pinagtataob ang mga mesa ng mga nagpapalit ng pera at mga upuan ng mga nagtitinda ng mga kalapati.
[11:16] Hindi rin Niya hinayaang makapagdala ng kahit anong lalagyan ang kahit sinong taong papasok sa templo.
[11:17] Nagturo Siya at sinabi sa kanila, "Hindi ba't nasusulat, 'Ang Aking bahay ay tatawaging Bahay Panalanginan ng lahat ng bansa?' Pero ginawa n'yo na itong pugad ng mga magnanakaw!"
[11:18] Narinig ito ng mga dalubhasa sa Biblia at mga pinunong pari, kaya't naghanap sila ng paraan kung paano Siya papatayin. Takot kasi sila sa Kanya dahil lahat ng tao ay hangang-hanga sa Kanyang pagtuturo.
[11:19] Pagdating ng gabi ay umalis na Siya sa lungsod na iyon.
[11:20] Kinaumagahan, habang sila'y naglalakad, nakita nila yung puno ng igos na natuyo na mula sa mga ugat nito.
[11:21] Naalala ni Pedro at sinabi sa Kanya, "Guro, tingnan N'yo! Natuyo na po 'tong puno ng igos na sinumpa Ninyo."
[11:22] Sumagot si Jesus at sinabi sa kanila, "Magkaroon kayo ng paniniwala na tulad sa Diyos."
[11:23] Dahil sasabihin Ko sa inyo ang totoo, "Sinumang magsasabi sa bundok na ito, 'Umalis ka diyan at tumalon ka papunta sa dagat' na di nag-aalinlangan sa kanyang puso, kundi maniniwala na ang mga bagay na sinabi niya ay mangyayari, makakamtan niya ano mang sabihin niya.
[11:24] Kaya't sinasabi Ko sa inyo, anumang mga bagay ang inyong maibigan, sa inyong pananalangin, maniwala kayo na tinatanggap n'yo na, at ang mga iyon nga'y mapapa sa inyo.
[11:25] Pagka tumayo kayo para manalangin, magpatawad muna kayo kung mayroon kayong hinanakit laban sa kahit kanino, para patawarin din kayo ng inyong Ama sa inyong mga kasalanan.
[11:26] Pero kung di kayo nagpapatawad, hindi rin kayo patatawarin ng inyong Amang nasa langit sa inyong mga kasalanan.
[11:27] Bumalik uli sila sa Jerusalem. Habang naglalakad Siya sa templo, nilapitan Siya ng mga pinunong pari, mga dalubhasa sa Biblia, at mga matatandang pinuno.
[11:28] Sinabi nila sa Kanya, "Ano'ng kapangyarihan ang mayroon Ka para gawin ang mga bagay na ito? At sino ang nagbigay sa Iyo ng karapatang gawin ang lahat ng mga bagay na ito?
[11:29] Sumagot si Jesus at sinabi sa kanila, "Tatanungin Ko din kayo ng isang katanungan at pag-nasagot n'yo Ko ay sasabihin Ko sa inyo kung anong kapangyarihan ang mayroon Ako para gawin ang mga bagay na ito.
[11:30] Ang pag-lulubog sa tubig ni Juan, saang kapangyarihan ito nagmula? Sa Langit ba, o sa mga tao? Sagutin N'yo Ako."
[11:31] Tinimbang nila ang kanilang isasagot at sinabi nila sa isa't isa, "Kung sasabihin natin na 'Mula sa Langit', baka sabihin N'ya, 'E bakit di kayo naniwala sa kanya?'
[11:32] Pero di naman natin pwedeng sabihin, 'Mula sa mga tao.'" Takot sila sa mga tao dahil lahat ay itinuturing si Juan bilang isang propeta.
[11:33] Kaya't sumagot sila at sinabi kay Jesus, "Hindi namin alam." Sumagot si Jesus at sinabi sa kanila, "Hindi Ko rin sasabihin sa inyo kung ano'ng kapangyarihan mayroon Ako para gawin ang mga bagay na ito."
[12:1] Nagsimula Siyang magsalita sa kanila gamit ang mga talinhaga: "May isang taong nagtanim ng ubasan, binakuran ito, naghukay sa lupa para sa lugar ng pagkakatasan ng ubas, at nagtayo ng isang mataas na bantayan. Pagkatapos ay pinagkatiwala n'ya ito sa ilang manggagawa at pumunta sa isang malayong lalawigan.
[12:2] Pagdating ng panahon ay nagpadala siya ng kanyang tauhan sa mga manggagawa para kunin mula sa kanila ang kanyang parte sa ani ng ubasan.
[12:3] Sinunggaban nila ito, binugbog, at pinaalis na walang kadala-dala.
[12:4] Nagpadala uli siya ng isa pang tauhan. Ito nama'y binato nila, sinugatan sa ulo, at pinaalis na puno ng kahihiyan.
[12:5] Muli siyang nagpadala ng isa pa. Pinatay naman nila ito. Marami pa siyang pinadalang iba; ang ilan ay binugbog nila, at ang iba ay pinapatay nila.
[12:6] Dahil may isa pa siyang natitira - ang kanyang anak, ang kanyang pinakamamahal, pinapunta niya ito sa kanila sa huling pagkakataon at sinabi, "Igagalang nila ang anak ko."
[12:7] Pero sinabi ng mga manggagawang iyon sa isa't isa, 'Ito ang tagapagmana! Halikayo, patayin natin siya para mapasa atin ang kanyang mamanahin.'
[12:8] Sinunggaban nila siya, pinatay at itinapon sa labas ng ubasan.
[12:9] Ano kaya sa palagay n'yo ang gagawin ng may-ari ng ubasan? Itong gagawin niya: pupuntahan niya at pagpapapatayin ang mga manggagawang iyon at ibibigay ang ubasan sa iba.
[12:10] Hindi n'yo ba nabasa ang Kasulatan na, 'Ang batong di tinanggap ng mga nagtatayo ng gusali ang siyang naging pinakamahalagang batong-sandigan.
[12:11] Kagagawan ito ng Panginoon at angganda nitong tignan?'"
[12:12] Gustong-gusto na nilang dakipin Siya pero takot lang sila sa mga tao. Alam kasi nilang sila ang pinatamaan Niya sa talinhaga. Kaya't iniwan nila siya at umalis na lang.
[12:13] Nagpapunta sila sa Kanya ng ilang mga Pariseo at mga opisyal ni Herodes para hulihin Siya sa anumang masamang maaari Niyang sabihin.
[12:14] Pagkadating ay sinabi nila sa Kanya, "Guro, alam po naming Kayo'y tapat at walang kinikilingan. Hindi N'yo pinapansin ang katayuan ng isang tao kundi'y nagtuturo ng kalooban ng Diyos ng may katotohanan. Tama po ba na magbayad ng buwis kay Cesar o hindi?
[12:15] Dapat po ba tayong magbigay o hindi po dapat tayo magbigay? Pero alam Niyang sila'y nagkukunwari lamang, kaya't sinabi Niya sa kanila, "Ito ba ang inyong patibong sa Akin? Pahingi Ako ng piso at mayroon Akong titignan."
[12:16] At naglabas sila nito. Tinanong Niya sila, "Kaninong mukha at tatak ito?" Sinabi nila sa Kanya, "Kay Cesar."
[12:17] Sumagot si Jesus sa kanila, "Ibalik n'yo kay Cesar ang mga bagay na pag-aari ni Cesar, at sa Diyos ang mga pag-aari ng Diyos." At namangha sila sa Kanya.
[12:18] Nagpunta naman ang mga Saduseo sa Kanya na nagsasabing hindi totoo ang muling-pagkabuhay. At tinanong nila Siya ng ganito,
[12:19] "Guro, isinulat ni Moises para sa atin na, "Kapag namatay ang lalaki at nag-iwan ng asawa na walang mga anak, dapat pakasalan ng kapatid nitong lalaki ang nabiyudang babae, upang magtaguyod ng binhi para sa kanyang yumaong kapatid na lalake.
[12:20] Ngayon, may pitong magkakapatid. Nag-asawa yung panganay at namatay na walang anak.
[12:21] Sinalo ng pangalawa ang balo, at namatay din na walang anak. Ganoon din ang nangyari sa pangatlo.
[12:22] Dumaan lahat sa kanya ang pito pero namatay sila na walang anak. Kinalaunan, namatay na rin ang babae.
[12:23] Sa muling pagkabuhay kapag sila'y muling nagbangon, sino sa pito ang magiging asawa ng babae gayong silang lahat ay napangasawa niya?"
[12:24] Sumagot si Jesus at sinabi sa kanila, "Di ba kayo nagkakamali dahil hindi n'yo alam ang Kasulatan o ang kapangyarihan ng Diyos?
[12:25] Dahil pag sila'y nagbangon mula sa mga patay, hindi na sila magpapakasal o di kaya'y ibibigay para ipakasal, kundi sila'y katulad na ng mga anghel na nasa langit.
[12:26] Tungkol naman sa mga patay, kung sila'y magbabangon - hindi n'yo ba nabasa sa aklat ni Moises, kung paano nangusap sa kanya ang Diyos sa mababang puno at sinabi, 'Ako ang Diyos ni Abraham, at Diyos ni Isaac, at Diyos ni Jacob?'
[12:27] Hindi Siya ang Diyos ng mga patay, kundi ang Diyos ng mga bhay. Kaya't malaki ang pagkakamali ninyo.
[12:28] Matapos silang marinig magtalakayan at makitang sinagot Niya ng maayos ang kanilang mga katanungan, lumapit ang isang dalubhasa sa Biblia at tinanong Siya, "Ano po ang pinakamahalaga sa lahat ng mga utos ng Diyos?"
[12:29] Sumagot si Jesus sa kanila, "Ang pinakamahalaga sa lahat ng ipinag-uutos ng Diyos ay ito, 'Dinggin mo, Israel, ang ating Panginoong Diyos - Siya lamang ang Panginoon.
[12:30] Mamahalin mo ang Panginoon mong Diyos nang iyong buong puso, at nang iyong buong kaluluwa, at nang iyong buong lakas.' Ito ang pinakamahalagang utos ng Diyos.
[12:31] At ang pangalawa ay ito, 'Mamahalin mo ang iyong kapwa gaya ng iyong sarili.' Wala nang ibang utos ang Diyos na higit pang dakila sa mga ito."
[12:32] Sinabi ng guro't iskolar ng Biblia sa Kanya, "Guro, totoo po ang sinabi N'yo. Dahil may iisang Diyos lamang at wala nang iba kundi Siya.
[12:33] Ang mahalin Siya nang buong puso, at nang buong kaunawaan, at nang buong kaluluwa, at nang buong lakas, at ang mahalin ang kapwa gaya ng sarili ay higit pa ang halaga sa lahat ng mga sinunog na handog at mga alay."
[12:34] Nang makita ni Jesus kung gaano kahusay ang kanyang sagot, sinabi Niya sa kanya, "Hindi ka na nalalayo sa kaharian ng Diyos."  Pagtapos nito'y walang sinumang nagtangkang magtanong pa sa Kanya.
[12:35] Habang nagtuturo Siya sa templo, sumagot si Jesus at sinabi, "Paano masasabi ng mga dalubhasa sa Biblia ang Kristo ay ang anak ni David?
[12:36] Dahil sinabi mismo ni David sa pamamagitan ng Banal na Espiritu, 'Sinabi ng Panginoon sa aking Panginoon, Maupo Ka sa Aking kanang kamay hanggang gawing Kong tungtungan ng paa Mo ang Iyong mga kaaway.'
[12:37] Kung tinatawag Siya ni David na Panginoon, paano Siya naging anak niya?" Lahat ng mga ordinaryong mamamayan ay tuwang-tuwang pakinggan Siya.
[12:38] Sinabi Niya sa kanila sa Kanyang pagtuturo, "Mag-ingat kayo sa mga dalubhasa sa Biblia na gustong-gustong maglakad habang nakasuot ng magagarang damit at gustong-gustong pakinggan ang mga pagkilala sa kanila sa mga pampublikong pagtitipon,
[12:39] ang mga pangunahing upuan sa mga simbahan, at mga espesyal na lugar sa mga pistahan.
[12:40] Nilalamon nila ang mga bahay ng mga balo at sa hangad na sumikat ay nananalangin sa publiko ng pagkakahaba-habang panalangin. Matitikman nila ang mas mabigat na kaparusahan!
[12:41] Naupo si Jesus sa tapat ng kabang-yaman at tinignan Niya kung paano naglalagay ng pera ang mga tao sa kabang-yaman. Maraming mayayaman ang naglagay ng malalaking halaga.
[12:42] Lumapit doon ang isang pobreng balong babae at naghulog siya ng bente-singko sentimong barya.
[12:43] Pinalapit Niya ang Kanyang mga alagad at sinabi sa kanila, "Sasabihin Ko sa inyo ang totoo, ang pobreng balong babaing ito ay nagbigay ng higit pa kaysa sa lahat ng mga naghulog sa kabang-yaman.
[12:44] Naghulog lang kasi ang karamihan mula sa kanilang kalabisan. Pero ang ginang na ito'y mula sa kanyang kakulangan ay nagbigay ng lahat ng mayroon siya, pati na ang lahat ng kanyang kabuhayan.
[13:1] Pagkalabas Niya ng templo, sinabi ng isa sa Kanyang alagad sa Kanya, "Guro, tignan N'yo kung anong klaseng mga bato't disensyo ang mga ito!"
[13:2] Sumagot si Jesus sa kanya at sinabi, "Nakikita mo iyang mga gusaling 'yan? Dadating ang panahon na walang maiiwang bato sa ibabaw ng isa pang bato na di mabubuwag."
[13:3] Habang Siya'y nakaupo sa ibabaw ng bundok ng Olibo kaharap ang templo, tinanong Siya ng sarilinan nina Pedro, Santiago, Juan at Andres,
[13:4] "Sabihin N'yo po sa amin, kailan po ba mangyayari ang mga bagay na ito? Ano po ang magiging pahiwatig kung kailan matutupad ang mga ito?
[13:5] Sinagot sila ni Jesus at nagsimulang magsabi, "Mag-ingat kayo, kung hindi'y baka kayo maloko ng kung sino lang.
[13:6] Maraming magsusulputan sa pangalan Ko na magsasabing, 'Ako ang Kristo!' At marami silang ililigaw.
[13:7] Pag nakarinig kayo ng mga digmaan at balita ng mga digmaan, huwag kayong mabahala. Dapat lang na mangyari ang mga bagay na ito, pero hindi pa ito ang wakas.
[13:8] Makikipagdigmaan ang isang bansa laban sa ibang bansa, kaharian laban sa kaharian. Magkakalindol sa iba't ibang lugar, maraming tao ang magugutom at mag-aaklas. Simula pa lamang ito ng mga paghihirap.
[13:9] Mag-ingat kayo dahil dadalhin nila kayo sa harapan ng mga kapulungan, at gugulpihin kayo sa loob ng mga simbahan. Dadalhin din nila kayo sa harap ng mga gobernador at mga pangulo ng bansa alang-alang sa Akin, para magpatotoo laban sa kanila.
[13:10] Ang mensahe ng kaligtasan ay dapat munang maipangaral sa lahat ng mga bansa.
[13:11] Pero pagka inaresto nila kayo at dinala sa kung saan man, huwag ninyong alalahanin o paghandaan ang inyong sasabihin. Kung anuman ang tatanggapin ninyo sa oras na iyon, yun ang inyong sasabihin dahil hindi kayo ang magsasalita, kundi ang Banal na Espiritu.
[13:12] Magtataksil ang kapatid laban sa kanyang kapatid hanggang kamatayan, ganoon din ang ama sa kanyang anak. Ang mga anak nama'y lalaban sa kanilang mga magulang at ipapapatay sila.
[13:13] Kamumuhian kayo ng lahat alang-alang sa Aking pangalan, pero ang manatiling tapat hanggang kamatayan ang siyang maliligtas.
[13:14] Pero pag nakita n'yo ang kasuklam-suklam na magdudulot ng pagkawasak ng lahat na nakatayo kung saan hindi ito dapat, ayon sa sinabi ni propetang Daniel, (unawain ng nagbabasa) hayaang lumikas sa kabundukan ang mga nasa Judea.
[13:15] Huwag nang hahayaang bumaba pa sa bahay ang mga nasa bubungan, o pumasok pa dito para maglabas ng kahit ano mula sa kanyang bahay.
[13:16] Huwag ding hayaan ang mga nasa bukid na bumalik para lang kunin ang kanyang damit.
[13:17] Pero kaawa-awa ang mga nagdadalang tao at mga nagpapasuso pa sa mga araw na iyon!
[13:18] Ipanalangin ninyo na ang inyong paglikas ay hindi sa panahon ng taglamig.
[13:19] Dahil darating sa mga araw na iyon ang kahirapang hindi pa nangyayari mula ng lalangin ng Diyos ang lahat hanggang sa kasalukuyan, at wala nang ibang susunod pa na tulad nito.
[13:20] Maliban sa paigsiin ng Panginoon ang mga araw na iyon, walang taong maliligtas. Pero alang-alang sa mga hinirang, na Kanyang pinili, pinaigsi Niya ang mga araw na 'yon.
[13:21] Kung sinuman ang magsabi sa inyo, 'Tignan n'yo, andito na ang Kristo!' o 'Tignan n'yo, andoon siya!' Huwag kayong maniwala
[13:22] dahil magsusulputan ang mga pekeng Kristo at mga pekeng propeta at magpapakita pa ng mga himala at nakakamanghang bagay para tuksuhin, kung maaari, kahit na ang mga hinirang.
[13:23] Kaya't mag-ingat kayo. Tignan n'yo, sinabi Ko na sa inyo ang lahat ng bagay.
[13:24] Pero sa mga araw na iyon, pagkatapos ng kahirapan, magdidilim ang araw at ang buwan ay di magbibigay ng liwanag,
[13:25] ang mga bituwin sa langit ay magsisilaglagan at mayuyugyog ang mga puwersang nagpapanatili sa kalawakan.
[13:26] Makikita nila ang Anak ng Tao na dumarating sa kaulapan ng may dakilang kapangyarihan at kaluwalhatian.
[13:27] Ipapadala Niya ang Kanyang mga anghel at sama-samang titipunin ang Kanyang hinirang sa lahat ng dako, mula sa kadulu-duluhan ng daigdig hanggang sa kadulu-duluhan ng langit.
[13:28] Ngayon, matuto kayo sa talinghaga ng puno ng igos: Kapag ang tangkay nito ay malambot pa at sumisibol palang ang mga dahon, alam n'yong malapit na ang tag-araw.
[13:29] Gayundin naman, kapag nakita n'yong nangyayari na ang mga bagay na ito, alam n'yo na malapit na, asa pintuan lang.
[13:30] Sasabihin ko sa inyo ang totoo, na ang generasyong iyon ay hindi lilipas hangga't lahat ng mga bagay na ito ay mangyari.
[13:31] Ang langit at ang lupa ay maglalaho, pero ang Aking mga salita ay hindi mawawalan ng kapangyarihan.
[13:32] Pero ang araw at oras na iyon ay di ipapaalam kanino man, ni sa mga anghel na nasa langit o sa Anak, ito'y sa Ama lamang.
[13:33] Mag-ingat, magbantay at manalangin kayo, dahil hindi n'yo alam kung kailan ang tamang panahon.
[13:34] Para itong isang tao na pumunta sa isang malayong lugar at iniwan ang kanyang bahay. Binigyan niya ng awtoridad ang kanyang mga tauhan, sinabihan sila kung ano'ng gagawin, at inutusan ang gwardiang magbantay.
[13:35] Kaya't magbantay kayo dahil hindi n'yo alam kung kailan uuwi ang may-ari ng bahay - kung sa gabi, o sa hating-gabi, o sa pagtilaok ng manok, o sa umaga,
[13:36] Kundi, baka sa bigla niyang pagdating, ay maabutan niya kayong natutulog.
[13:37] At ang sinasabi Ko sa inyo ay sinasabi Ko din sa lahat, 'Magbantay!'
[14:1] Dalawang araw nalang ay Pista na ng Paskua at ng Tinapay na Walang Lebadura. Naghahanap pa rin ng paraan ang mga pinunong pari at mga dalubhasa sa Biblia kung paano Siya huhulihin sa matalinong paraan at kinalauna'y maipapatay Siya.
[14:2] Pero sinabi ng ilan sa kanila, "Huwag nating gawin ito sa araw ng pista, kundi'y magkakagulo ang mga tao."
[14:3] Samantala, habang Siya'y nakaupo sa hapag-kainan sa bahay ni Simon "Ang Ketongin" sa Betania, may isang babae ang pumunta doon na may dalang mamahaling langis (gawa sa katas ng halamang nardo na nakalagay sa loob ng boteng mula pa sa lungsod ng Alabastron sa Ehipto). Binasag niya ang bote at ibinuhos ito sa Kanyang ulo.
[14:4] May mga ilan doon ang naghimutok at sinabi, "Ano'ng dahilan ng pagsasayang sa mabangong langis na'to?
[14:5] Pwede pa iyang mabili sa malaking halaga at mapamahagi sa mga mahihirap." At nagbulung-bulungan sila laban sa babae.
[14:6] Sinabi ni Jesus, "Hayaan n'yo siya. Bakit n'yo siya ginagambala? Ginawan n'ya Ako ng isang magandang bagay.
[14:7] Lagi n'yong kasama ang mga mahihirap at pwede n'yo silang gawan ng kabutihan kahit kailan n'yo gusto, ngunit hindi n'yo Ako laging kasama.
[14:8] Ginawa n'ya ang kaya n'yang gawin. Pumunta siya rito ng mas maaga sa inaasahan para pahiran ng langis ang Aking katawan bilang paghahanda sa Aking libing.
[14:9] Sasabihin ko sa inyo ang totoo, itong ginawa niyang ito ay mababanggit saan man ipangaral itong mensahe ng kaligatasan sa buong mundo bilang paggunita sa kanya.
[14:10] At si Judas Iscariote, isa sa 12, ay nagpunta sa mga pinunong pari para makipagtulungan sa kanilang madakip Siya.
[14:11] Tuwang-tuwa sila nang malaman ito at nangako pang bibigyan siya ng pabuya. At nag-isip na siya ng magandang pagkakataon para traydorin Siya.
[14:12] Sa unang araw ng Tinapay na Walang Lebadura, kung kailan kinakatay nila ang kordero ng Paskua, sinabi ng Kanyang mga alagad sa Kanya, "Saan N'yo po kami gustong pumunta para ihanda ang kakainin N'yo ngayong Paskua?"
[14:13] Nagpadala Siya ng dalawa sa Kanyang mga alagad at sinabi sa kanila, "Pumunta kayo ng lungsod at may sasalubong sa inyong lalaki na may bitbit na isang bangang tubig. Sundan n'yo siya.
[14:14] Saan man siya pumasok, sabihin n'yo sa may-ari ng bahay, 'Nagtatanong ang Guro kung nasaan ang kwartong pambisita na magagamit Niya para kumain sa Paskua kasama ng Kanyang mga alagad?'
[14:15] At ipapakita niya sa inyo ang malaking kwarto sa itaas na kumpleto sa gamit at handa na. Doon kayo maghahanda para sa atin."
[14:16] Umalis ang Kanyang mga alagad at pumunta sa lungsod. Nakita nila kung paano Niya sinabi sa kanila at naghanda sila para sa Paskua.
[14:17] Kinagabiha'y nagpunta Siya roon kasama ang 12.
[14:18] Habang sila'y nakaupo at kumakain, sinabi ni Jesus, "Sasabihin Ko sa inyo ang totoo, isa sa inyo na kasama Kong kumakain ay magtataksil sa Akin."
[14:19] Sila'y nagsimulang mabagabag, at nagtanong sa Kanya ng isa-isa, "Ako po ba 'yon?"
[14:20] Sumagot Siya at sinabi sa kanila, "Siya'y isa sa 12 na kasama Kong sumasawsaw sa mangkok.
[14:21] Papanaw nga ang Anak ng Tao ayon sa sinulat tungkol sa Kanya, pero kaawa-awa ang taong magtataksil sa Anak ng Tao. Mabuti pang hindi na ipinanganak ang taong iyon!"
[14:22] Habang sila'y kumakain, kumuha ng tinapay si Jesus, nagpuri, pinutol ito, ipinamigay sa kanila at sinabi, "Kumuha kayo at kumain. Ito'y Aking katawan."
[14:23] Kinuha Niya ang baso. Matapos magpasalamat, ibinigay ito sa kanila. Ininuman nilang lahat ito.
[14:24] Sinabi Niya sa kanila, "Ito ang Aking dugo na magpapatibay sa bagong testamentong iiwan Ko, at siyang madadanak para sa marami.
[14:25] Sasabihin Ko sa inyo ang totoo, hindi na Ako iinom pa ng bunga ng punong ubas hanggang sa araw na inumin Ko itong bagong-bago sa kaharian ng Diyos."
[14:26] Pagka awit nila ng isang himno dumiretso sila sa bundok ng Olibo.
[14:27] Sinabi ni Jesus sa kanila, "Ngayong gabi, lahat kayo'y manlulumo sa inyong pananampalataya dahil sa Akin. Nasususlat, 'Patutumbahin ko ang pastol at magsisikalat ang mga tupa.'
[14:28] Pero pagkatapos Kong magbangon, mauuna Ako sa inyo sa Galilea."
[14:29] Ngunit sinabi ni Pedro sa Kanya, "Bagama't lahat ay tumalikod sa Inyo, hindi ako tatalikod."
[14:30] Sinabi ni Jesus sa kanya, "Sasabihin ko sa'yo ang totoo, sa araw na ito, oo, ngayong gabi din, bago tumilaok ang manok ng makalawang beses ay tatlong ulit mo Akong itatatwa!"
[14:31] Pero lalo n'ya lang ipinagdiinan, "Kahit na mamatay pa 'kong kasama N'yo, hindi ko po Kayo itatatwa sa ano pa mang paraan!" Ganoon din ang sinabi nilang lahat.
[14:32] At dumating sila sa lugar na kung tawagin ay Getsemane. Sinabi Niya sa Kanyang mga alagad, "Maupo kayo dito habang Ako'y mananalangin lang."
[14:33] Isinama Niya si Pedro, Santiago at Juan. Nagsimula Siyang makaramdam ng pagkamangha at kabigatan ng kalooban.
[14:34] Sinabi Niya sa kanila, "Sobra-sobra ang pagkabagabag ng Aking kaluluwa na halos ikamatay Ko! Maghintay kayo dito at magbantay."
[14:35] Umabante lang Siya ng kaunti, biglang dumapa sa lupa, at nanalangin na kung maaari'y hindi na Niya danasin ang mga magaganap sa oras na iyon.
[14:36] Sinabi Niya, "Ama, Ama, magagawa N'yo po ang lahat ng bagay. Alisin N'yo na po itong baso sa Aking harapan, ngunit hindi kagustuhan Ko ang masunod, kundi ang Inyo pong kagustuhan."
[14:37] Pagbalik Niya at nakitang tulog sila, sinabi Niya kay Pedro, "Simon, tulog ka pa? Hindi ka ba pwedeng magbantay kahit isang oras lang?
[14:38] Magbantay kayo at manalangin, kung hindi'y matutukso kayo. Totoong gustong gawin ng espiritu ang tama, pero marupok ang katawang tao.
[14:39] Muli Siyang umalis at nanalangin. Katulad din ng nauna ang Kanyang mga sinabi.
[14:40] Pagbalik Niya, nakita Niyang natutulog uli sila, at sa sobrang antok ay di na nila alam kung ano'ng isasagot sa Kanya.
[14:41] Pagbalik Niya nang pangatlong beses, sinabi Niya sa kanila, "Hanggang ngayon ba'y tulog pa rin kayo't nagpapahinga pa rin? Tama na. Dumating na ang oras. Tignan n'yo! Ang Anak ng Tao ay isusuko na sa kamay ng masasama.
[14:42] Bangon na kayo! Alis na tayo dito. Tignan n'yo, andiyan na ang magtataksil sa Akin."
[14:43] Habang nagsasalita pa Siya, agad na dumating si Judas, isa sa 12, kasama ang napakaraming taong may mga dalang patalim at batuta. Padala sila ng mga pinunong pari, mga dalubhasa sa Biblia, at mga matatandang pinuno.
[14:44] Ang traydor na ito ay nagbigay ng palatandaan sa kanila at sinabi, "Sinumang halikan ko, Siya na 'yon. Kunin n'yo Siya at dalhin n'yo Siya ng maayos."
[14:45] Pagdating na pagdating ni Judas ay nilapitan niya agad si Jesus at sinabi, "Guro, guro!" sabay halik sa Kanya.
[14:46] Sinunggaban nila at inaresto Siya.
[14:47] Isa sa mga nakatayo doon ay bumunot ng patalim at tinaga ang tauhan ng pangulo ng kaparian at naputol ang tainga nito.
[14:48] Sumagot si Jesus at sinabi sa kanila,"Pumunta ba kayo rito laban sa isang magnanakaw at may dala-dala pa kayong mga patalim at mga batuta para arestuhin Ako?
[14:49] Araw-araw n'yo Kong kasama sa templo pag Ako'y nagtuturo, at hindi n'yo Ko inaaresto. Ngunit dapat matupad ang Kasulatan.
[14:50] Tumakbo silang lahat at pinabayaan Siya.
[14:51] May sumunod sa Kanyang isang binatilyo na walang ibang suot kundi ang linong telang nakabalot sa katawan niya. Sinunggaban din siya ng mga binatilyong nandoon.
[14:52] Kaya't hinagis niya sa mga ito ang kanyang linong damit at tinakbuhan sila ng hubo't hubad!
[14:53] Dinala nila si Jesus papunta sa pangulo ng kaparian. Kasama Niya doong nagkatipon ang lahat ng mga pinunong pari, ang mga matatandang pinuno at ang mga dalubhasa sa Biblia.
[14:54] Sinundan Siya ni Pedro mula sa kalayuan, hanggang sa palasyo ng pangulo ng kaparian. Doo'y naupo siya kasama ng mga katiwala at siya'y nagpainit sa tabi ng apoy.
[14:55] Ang mga pinunong pari at ang kabuuan ng kapulungan ay naghanap ng testigo laban kay Jesus para ipapatay Siya, pero wala silang makita.
[14:56] Marami kasing nagpahayag ng mga pekeng testimoniya laban sa Kanya, pero hindi nagtutugma ang kanilang mga pahayag.
[14:57] May lumapit doon at nagpahayag ng pekeng testimoniya laban sa Kanya, at sinabi,
[14:58] Narinig naming sinabi Niya, "Bubuwagin Ko 'tong templong ito na gawa sa kamay, at sa loob ng tatlong araw ay gagawa Ako ng isang hindi gawa sa kamay."
[14:59] Sa kabila nito'y hindi pa rin nagtutugma-tugma ang kanilang mga testimoniya.
[14:60] Kaya't tumayo ang pangulo ng kaparian sa kanilang kalagitnaan at tinanong si Jesus ng ganito, "Wala Ka bang isasagot? Ano 'tong mga pahayag ng mga testigo laban Sa'yo?"
[14:61] Pero tumahimik lang Siya at di sumagot. Muli Siyang tinanong ng pangulo ng kaparian at sinabi sa Kanya, "Ikaw ba ang Kristo, ang Anak ng Kahanga-hanga?
[14:62] Sinabi ni Jesus, "Ako nga, at makikita niyo ang Anak ng Tao na nakaupo sa kanang kamay ng Makapangyarihan, na dumarating sa gitna ng mga ulap sa langit!"
[14:63] Kaya't pinunit ng pangulo ng kaparian ang kanyang mga damit at sinabi, "Bakit kailangan pa natin ng mga testigo?
[14:64] Narinig n'yo ang kalapastanganan! Ano'ng masasabi n'yo?" Lahat sila'y hinatulan Siyang maparusahan ng kamatayan dahil sa salang ito.
[14:65] May ilang nagsimulang duraan Siya, tinakpan ang Kanyang mukha, inupakan Siya, at nagsabi sa Kanyang, "Magpahayag Ka ng Salita ng Diyos!" At pinagsasampal Siya ng mga kawal gamit ang palad ng kanilang mga kamay.
[14:66] Habang si Pedro ay nasa ibabang palapag ng palasyo, may dumating na isa sa mga katiwalang babae ng pangulo ng kaparian.
[14:67] Nang makita niya si Pedrong nagpapainit doon, tinitigan niya ito at sinabi, "Ikaw yung kasama ni Jesus na Nazareno, di ba."
[14:68] Pero di siya umamin at sinabi, "Hindi ko alam ni naiintindihan ang sinasabi mo." Lumabas siya papasok sa beranda at tumilaok ang manok.
[14:69] May isang na namang babaing katiwala ang muling nakakita sa kanya, at nagsimulang sabihin sa mga nakatayo doon, "Isa siya sa kanila."
[14:70] Muli niya 'tong ikinaila. Pagkatapos lang ng ilang sandali, sinabi ng mga nakatayo doon kay Pedro, "Ikaw nga talaga'y isa sa kanila dahil ika'y taga Galilea at halatang-halata sa pagsasalita mo!"
[14:71] Nagsimula na siyang manumpa at magbanta ng kaparusahan sa sarili habang nagsasabi, "Hindi ko kilala ang taong binabanggit n'yo!"
[14:72] At tumilaok ang manok ng pangalawang beses. Naalala ni Pedro ang salitang sinabi ni Jesus sa kanya, "Bago tumilaok ang manok ng pangalawang beses ay tatlong beses mo 'Kong ikakaila." Napahagulgol siya habang iniisip ito.
[15:1] Kinaumagahan, agad-agad na nagpatawag ng pagpupulong ang mga pinunong pari kasama ang mga matatandang pinuno, mga dalubhasa sa Biblia at ng buong kapulungan. Ginapos nila si Jesus, inilabas Siya at dinala kay Pilato.
[15:2] At tinanong Siya ni Pilato, "Ikaw ba ang Hari ng mga Judio? Sumagot Siya at sinabi sa kanya, "Ako nga, gaya ng sinabi mo."
[15:3] Naghain ng maraming paratang ang mga pinunong pari laban sa Kanya, pero di Siya sumagot.
[15:4] Tinanong uli Siya ni Pilato at sinabi, "Hindi Ka ba sasagot? Tignan Mo kung gaano karaming paratang ang binabangit nila laban Sa'yo."
[15:5] Pero di pa rin sumagot si Jesus, kaya't namangha si Pilato.
[15:6] Kada pista ay nagpapalaya siya ng isang bilanggo para sa kanila, sinuman ang magustuhan nila.
[15:7] May isa na nagngangalang Barabbas, na nakagapos pa kasama ng iba pang nagsagawa ng rebelyon. Siya'y namaslang sa gitna ng rebelyong iyon.
[15:8] Nagsigawan ng malakas ang mga tao at nagsimulang humiling sa kanya na gawin ang lagi niyang ginagawa para sa kanila.
[15:9] Pero sinagot sila ni Pilato at sinabi, "Gusto n'yo ba na palayain ko para sa inyo ang Hari ng mga Judio?"
[15:10] Alam niya kasi na dinala Siya ng mga pinunong pari sa kanya dahil sa inggit.
[15:11] Pero inudyukan ng mga pinunong pari ang mga tao na palayain nalang niya si Barabbas para sa kanila.
[15:12] Sumagot si Pilato at sinabi sa kanila, "Ano naman ang gusto n'yong gawin ko sa Kanya na tinatawag n'yong Hari ng mga Judio?"
[15:13] Muli silang sumigaw, "Ipako Siya sa krus!"
[15:14] Kayat sinabi ni Pilato sa kanila, "Bakit, ano bang masama ang ginawa Niya?" Lalo lang lumakas ang kanilang sigawan, "Ipako Siya sa krus!"
[15:15] Sa kagustuhan ni Pilatong pasayahin ang mga tao, pinalaya niya si Barabbas para sa kanila at pinadala si Jesus para ipako sa krus matapos Siyang hagupitin.
[15:16] Dinala Siya ng mga sundalo sa isang bulwagan sa tanggapan ng gobernador at doo'y tinawag nila ang buong batalyon.
[15:17] Dinamitan nila Siya ng kulay lila, gumawa ng koronang tinik at ipinutong sa Kanyang ulo.
[15:18] Nagsimula silang batiin Siya, "Mabuhay ang Hari ng mga Judio!"
[15:19] Pinukpok nila Siya ng isang mahabang tangkay ng halaman sa ulo, dinuraan Siya, at pagtapos ay niluhuran Siya para sambahin.
[15:20] Matapos nila Siyang insultuhin at paglaruan, tinanggal nila ang lilang damit mula sa Kanya, pinasuot sa Kanya ang Kanyang damit, at dinala na Siya para ipako sa krus.
[15:21] Pinilit nila ang isang nagngangalang Simon na taga Cyrene, na nanggaling sa lalawigan at napadaan lang doon, para bitbitin ang Kanyang krus. Siya ang ama nila Alexander at Rufus.
[15:22] At dinala nila Siya sa lugar na kung tawagin ay Golgotha, ang ibig sabihin ay, "Lugar ng Bungo."
[15:23] Pinainom nila Siya ng alak na hinaluan ng gamot na pampakalma, pero di Niya ito ininom.
[15:24] Nang maipako na nila Siya, pinaghatian nila ang Kanyang mga damit at nagbunutan pa sila para malaman kung kanino mapupunta ang mga ito.
[15:25] Alas nuebe ng umaga nang maipako Siya sa krus.
[15:26] Ang Kanyang hatol ay nakasulat sa taas ng Kanyang ulunan, "ANG HARI NG MGA JUDIO."
[15:27] May dalawang magnanakaw pa silang ipinako kasama Niya, isa sa kanan at isa sa kaliwa Niya.
[15:28] At natupad ang Kasulatan na sinasabi, "Siya'y napabilang sa mga salarin."
[15:29] Ang mga nagdadaan doo'y ininsulto Siya at iiling-iling na nagsabi, "Ah, wawasakin Mo pala ang templo at itatayo ito ng tatalong araw.
[15:30] Iligtas Mo kaya ang sarili Mo at bumaba Ka mula sa krus!"
[15:31] Inasar din Siya ng mga pinunong pari at sinabi sa isa't isa kasama ng mga dalubhasa sa Biblia, "Niligtas Niya ang iba pero di Niya kayang iligtas ang sarili Niya?
[15:32] Hayaan nating ang Kristo ay bumaba ngayon mula sa krus para matunghayan natin ito at manalig. Ininsulto din Siya ng mga kasamahan Niyang nakapako sa krus.
[15:33] Pagdating ng tanghaling tapat, nagdilim ang buong lupain hanggang alas tres ng hapon.
[15:34] Pagdating ng alas tres ng hapon ay sumigaw si Jesus ng malakas, "Eloi, Eloi, lama sabaktani?" Ibig sabihi'y, "Diyos Ko, Diyos Ko, bakit N'yo po Ako pinabayaan?"
[15:35] Nang marinig ito ng ilan sa kanila na nakatayo doon, sinabi nila, "Kita n'yo, tinatawag Niya si Elias."
[15:36] May isang tumakbo para isawsaw ang isang espongha sa suka at kinabit ito sa isang sanga ng halaman para makainom Siya nito. Sinabi niya, "Antayin natin at tignan kung dadating si Elias para ibaba Siya."
[15:37] Sumigaw si Jesus ng malakas at ibinigay ang espiritu.
[15:38] Nahati sa gitna mula tuktok hanggang sa baba ang kurtinang tumatalukbong sa kabanal-banalang dako ng Templo.
[15:39] Pagkita sa Kanya ng kapitan na nakatayo sa harapan Niya, kung paano Siya sumigaw at ibinigay ang Kanyang espiritu, sinabi niya, "Totoong ang Taong ito ang Anak ng Diyos."
[15:40] Mayroon ding mga babaing nanonood sa kalayuan. Ilan sa mga ito ay sina Maria Magdalena, si Maria na ina ni Santiago na mas bata at ni Jose, at si Salome.
[15:41] Sila din ay mga tagasunod Niya at naglingkod sa Kanyang mga pangangailangan nung Siya'y nasa Galilea, at marami pang ibang kababaihan ang kasama Niyang umakyat sa Jerusalem.
[15:42] Pagdating ng gabi, dahil iyo'y araw ng paghahanda, ang araw bago ang pamamahinga,
[15:43] Naglakas-loob na pumunta si Jose ng Arimatea kay Pilato at hinangad na kunin ang katawan ni Jesus. Isa siyang marangal na tagapagpayo ng kapulungan at nag-aabang din sa kaharian ng Diyos.
[15:44] Nagulat si Pilato at nagtanong kung Siya nga'y patay na at pinatawag niya ang kapitan para alamin kung Siya nga'y namatay na.
[15:45] Nang malaman niya ito mula sa kapitan, ipinagkaloob niya kay Jose ang katawan.
[15:46] At nagdala siya ng pinong telang lino. Pagkababa sa Kaniya'y, binalot Siya ng telang lino at nilagay Siya sa libingang inukit mula sa isang malaking bato. Pinagulong ang isang bato para isara ang pasukan ng libingan.
[15:47] Nakita ni Maria Magdalena at Mariang ina ni Jose kung saan Siya nakahimlay.
[16:1] Pagtapos ng pamamahinga, bumili ng mga pabango sina Maria Magdalena, Mariang ina ni Santiago, at Salome para puntahan Siya't pahiran ng mga ito.
[16:2] Pumunta sila sa libingan ng maagang-maaga sa pagsikat ng araw sa unang araw ng linggo.
[16:3] Sinabi nila sa isa't isa, "Sino'ng mag-aalis para sa atin ng bato mula sa pasukan ng libingan?"
[16:4] Pagtingin nila, nakita nilang naialis na ang bato at ito'y napakalaki.
[16:5] Pagpasok nila sa libingan, nakita nila ang isang binatilyong nakaupo sa bandang kanan, na nakasuot ng mahabang puting damit. At sila'y natakot.
[16:6] Sinabi niya sa kanila, "Huwag kayong matakot. Hinahanap n'yo si Jesus na Nazareno na napako sa krus? Bumangon Siya. Wala na Siya rito. Tignan n'yo kung saan nila Siya ipinatong.
[16:7] Pero umuwi kayo, sabihin n'yo sa Kanyang mga alagad at kay Pedro na mauuna Siya sa inyo sa Galilea. Doon n'yo Siya makikita gaya ng sinabi Niya sa inyo.
[16:8] Dali-dali silang lumabas at patakbong umalis mula sa libingan. Nanginginig sila sa pagkamangha at hindi sila nagsabi ng kahit ano kanino man dahil sa takot nila.
[16:9] Ngayon, nang magbangon si Jesus ng umaga ng unang araw ng linggo, nagpakita Siya una kay Maria Magdalena, kung saan pinalayas Niya ang pitong demonyo.
[16:10] Umuwi siya't sinabi sa kanilang mga nakasama Niya, habang sila'y nagluluksa't nag-iiyakan.
[16:11] At nang marinig nilang buhay Siya at nagpakita sa kanya, hindi sila naniwala.
[16:12] Pagtapos nito, nagpakita Siya sa ibang itsura sa dalawa sa kanila habang sila'y naglalakad papuntang lalawigan.
[16:13] Bumalik sila at sinabi ito sa ibang mga alagad, pero di rin sila naniwala sa mga ito.
[16:14] Pagkatapos, nagpakita Siya sa 11 habang sila'y kumakain, at pinagalitan sila sa kanilang di paniniwala at katigasan ng puso, dahil di sila naniwala sa mga nakakita sa Kanya pagkatapos Niyang bumangon sa libingan.
[16:15] Sinabi Niya sa kanila, "Pumunta kayo sa lahat ng sulok ng daigdig at ipangaral ang mensahe ng kaligtasan sa bawat nilikha.
[16:16] Ang siyang manalig at mailubog sa tubig ay maliligtas, ngunit ang siyang di manalig at sumunod ay mapaparusahan.
[16:17] At ang mga palatandaang ito ay susunod sa kanilang mga nananalig: Magpapalayas sila ng mga demonyo sa pamamagitan ng Aking pangalan; magsasalita sila ng mga bagong wika;
[16:18] Dadampot sila ng mga ahas at kung uminom ng anumang bagay na nakamamatay, di sila nito mapipinsala; ipapatong nila ang kanilang mga kamay sa may sakit at bubuti ang kalagayan ng mga ito.
[16:19] Kaya't matapos silang kausapin ng Panginoon, kinuha na Siya papuntang langit at naupo bilang kanang kamay ng Diyos.
[16:20] Sila'y umalis at nangaral saan mang lugar. Kumikilos ang Panginoon kasama nila at pinatutunayan ang Salita na may kasamang mga himala. Amen.
