[1:1] Sa kabila na marami na ang nagsagawang bumuo ng maayos na salaysay tungkol sa mga bagay na nangyari, na lubos na pinaniniwalaan sa aming kalagitnaan,
[1:2] ayon sa paraang ibinigay nila sa amin, nilang mula noong una ay naging mga saksi at mga katiwala ng Salita.
[1:3] Minabuti ko rin po, yamang ganap ang aking kaunawaan sa lahat ng mga bagay na ito mula sa umpisa, na isulat sa inyo kung paano sila nangyari, kagalang-galang na Teofilo,
[1:4] Upang lubusan n'yong maunawaan ang katiyakan tungkol sa mga bagay na naituro na sa inyo.
[1:5] Sa panahon ni Herodes na hari ng Judea, may isang pari na nagngangalang Zacarias, mula sa organisasyon ni Abia. At ang asawa niya ay mula sa mga babaing anak ni Aaron, at ang pangalan nito ay Elisabet.
[1:6] At parehas silang matuwid sa harap ng Diyos, walang bahid dungis na namumuhay ayon sa lahat ng mga kautusan at mga ordinansa ng Panginoon.
[1:7] At wala silang naging anak dahil si Elisabet ay baog, at parehas na silang napaglipasan ng panahon.
[1:8] Pero dumating ang panahon, habang naglilingkod siya bilang pari sa harap ng Diyos ayon sa pagkakatalaga ng organisasyon niya,
[1:9] ayon sa nakatalagang serbisyo niya bilang pari, ang kanyang tungkulin ay ang magsunog ng insenso pagpasok sa loob ng templo ng Panginoon.
[1:10] At ang buong taong bayan sa labas ay nananalangin sa oras ng insenso.
[1:11] At nagpakita sa kaniya ang isang anghel ng Panginoon na nakatayo sa kanang bahagi ng altar ng insenso.
[1:12] At nagulat si Zacarias ng makita ito at siya'y kinasihan ng takot.
[1:13] Pero sinabi sa kaniya ng anghel, "Huwag kang matakot, Zacarias dahil dininig ang panalangin mo, at ang asawa mo na si Elisabet ay ipagbubuntis ka ng isang anak na lalake, at tatawagin mo ang pangalan niyang Juan.
[1:14] At siya'y magiging kasiyahan sa iyo at malaking kagalakan at marami ang magdiriwang sa lugar ng kanyang kapanganakan,
[1:15] dahil magiging dakila siya sa paningin ng Panginoon, at hinding-hindi siya iinom ng katas ng ubas at alak. At pupuspusin siya ng Banal na Espiritu sa tiyan pa lang ng kanyang ina.
[1:16] At marami sa mga anak ni Israel ang pababalikin niya sa Panginoon nilang Diyos.
[1:17] At mauuna siya sa harapan Niya sa espiritu at kapangyarihan ni Elias, para ibalik ang mga puso ng mga ama sa mga anak at ang suwail, sa karunungan ng matutuwid. Para gumawa para sa Panginoon ng isang bayang nakahanda na.
[1:18] Pero sinabi ni Zacarias sa anghel na ito, "Batay sa anong paraan ko malalaman ito, dahil ako ay matanda na at ang asawa ko ay napaglipasan na ng panahon niya?"
[1:19] At pagsagot ng anghel ay sinabi sa kanya, "Ako si Gabriel, na nakatayo sa harapan ng Diyos at ako'y pinadala para sabihin sa iyo at ianunsyo sa iyo ang masayang balitang ito.
[1:20] At tignan mo, ika'y mapipipi at di makapagsasalita, hanggang sa araw na mangyari ang mga bagay na ito dahil sa hindi ka naniwala sa aking mga salita, na magaganap sa kanilang kapanahunan."
[1:21] At ang mga tao ay naghihintay kay Zakarias, at nagtaka sila sa tagal ng pananatili niya sa loob ng Templo.
[1:22] Pero pagkalabas, hindi na siya makapagsalita sa kanila, at naunawaan nila na nakakita siya ng pangitain sa loob ng templo. At siya ay sumisenyas na lang sa kanila at tuluyan na siyang naging pipi.
[1:23] At dumating ang panahon nang matapos na niya ang nakatakdang mga araw ng kanyang serbisyo, na umalis na siya papunta sa kanyang bahay.
[1:24] Pero pagkatapos ng mga araw na iyon, nagdalang-tao si Elisabet na asawa niya at tinago niya ang kanyang sarili ng limang buwan. Sinabi niya,
[1:25] "Ganito ako trinato ng Panginoon, sa panahon na pinagtuunan Niya ako ng pansin para tanggalin ang aking kahihiyan sa gitna ng madla."
[1:26] At pagsapit ng ika-anim na buwan ang anghel na si Gabriel ay pinadala mula sa Diyos sa isang lungsod ng Galilea na ang pangalan ay Nazaret,
[1:27] sa isang babaing birheng nakatakda nang ikasal sa lalaking nagngangalang Jose na mula sa angkan ni David. At ang pangalan ng babaing birhen ay Maria.
[1:28] At pagpasok ng anghel sa kinaroroonan niya ay sinabi nito, "Masayang pagbati sa iyo, pinapaburang lubos! Ang Panginoon ay sumasa iyo! Pinagpala ka sa mga kababaihan!"
[1:29] Pero pagkakita niya ay nagulumihanan siya sa salita nito at pinag-isipan niya ng mabuti kung ano bang ibig sabihin ng pagbating iyon.
[1:30] At sinabi ng anghel sa kanya, "Huwag kang matakot, Maria, dahil nakatagpo ka ng pabor sa harap ng Diyos.
[1:31] At tignan mo, ika'y magbubuntis sa sinapupunan, at magsisilang ka ng isang lalaki, at tatawagin mo ang pangalan Niyang Jesus.
[1:32] Magiging dakila Siya, at tatawaging Anak ng Kataas-taasan at ipagkakaloob sa Kanya ng Panginoong Diyos ang trono ni David na Kanyang ama.
[1:33] At maghahari Siya sa tahanan ni Jacob magpakailanman, at ang Kaharian Niya ay hindi magkakaroon ng katapusan."
[1:34] Pero sinabi ni Maria sa anghel, "Paano po ito mangyayari kung wala pa po 'kong karanasan sa isang lalake?"
[1:35] At pagsagot ng anghel ay sinabi sa kanya, "Kakasihan ka ng Espiritung Banal at ang kapangyarihan ng Kataas-taasan ay babalot sa iyo, kaya naman ang maisisilang na banal ay tatawaging Anak ng Diyos.
[1:36] Tignan mo ngayon, ang kamag-anak mo ring si Elisabet, siya ay nagbubuntis na ng isang lalake sa kanyang katandaan, at ngayon ay ika-anim na buwan na niya na kung tawagi'y 'baog,'
[1:37] Dahil walang anumang bagay ang di kayang maganap kung galing sa Diyos."
[1:38] Pero sinabi ni Maria, "Nakatingin po kayo sa lingkod na babae ng Panginoon. Mangyari po nawa sa akin ayon sa sinabi nyo." At umalis mula sa kanya ang anghel.
[1:39] At pagbangon ni Maria sa loob ng mga araw na iyon ay dali-dali siyang nagpunta sa isang lungsod ng Juda sa gitna ng kaburulan.
[1:40] At pumasok siya sa loob ng bahay ni Zacarias at bumati kay Elisabet.
[1:41] At nangyari nang marinig ni Elisabet ang pagbati ni Maria, lumundag ang bata sa loob ng sinapupunan niya at napuspos si Elisabet ng Espiritung Banal.
[1:42] At sumigaw siya ng may malakas na tinig at sinabi niya, "Pinagpala ka sa mga kababaihan, at pinagpala ang bunga ng iyong sinapupunan.
[1:43] At ano'ng dahilan ko rito para bumusita sa akin ang ina ng Panginoon ko?
[1:44] Dahil pagkarinig ng taynga ko sa tinig ng iyong pagbati, biglang lumukso sa galak ang bata sa loob ng sinapupunan ko.
[1:45] At mapalad ang nanalig dahil magkakaroon ng kaganapan ang mga sinabi sa kanya mula sa Panginoon."
[1:46] At sinabi ni Maria, "Dinadakila ng kaluluwa ko ang Panginoon,
[1:47] at nagdiriwang ang espiritu ko sa harap ng Diyos na tagapagligtas ko!
[1:48] Dahil nakita Niya ang mababang katayuan ng Kanyang babaing lingkod. Tignan mo, dahil simula ngayon, lahat ng henerasyon ay tatawagin akong mapalad.
[1:49] Dahil Ang Makapangyarihan ay ginawan ako ng mga kagila-gilalas na mga bagay, at Banal ang pangalan Niya.
[1:50] At ang kahabagan Niya ay para sa bawat henerasyon ng may takot sa Kanya.
[1:51] Gumawa Siya ng makapangyarihan gamit ang braso Niya; Tinalo Niya ang mga mapagmataas sa kaisipan ng kanilang puso.
[1:52] Ibinaba Niya mula sa mga trono ang mga makapangyarihan at inangat Niya ang mga mabababa ang katayuan.
[1:53] Pinupuno Niya ng mabubuting bagay ang mga nagugutom, at pinauuwi Niya ng walang kadala-dala ang mga mayayaman.
[1:54] Tinulungan Niya si Israel na Kanyang lingkod bilang pag-alaala sa Kanyang kahabagan
[1:55] ayon sa sinabi Niya sa ating mga ninuno, kay Abraham at sa kanyang mga binhi magpakailanman."
[1:56] At nanatili si Maria sa bahay niya para samahan siya sa loob ng tatlong buwan pagtapos ay bumalik na ito papunta sa bahay nito.
[1:57] Ngayon, dumating na ang takdang panahon para kay Elisabet na siya'y manganak, at nagsilang siya ng lalaking anak.
[1:58] At nabalitaan ng mga kapit-bahay at ng mga kamag-anak niya kung papaano pinaranas ng Panginoon ang laki ng Kanyang kahabagan sa kanya, at sila ay nagdiwang na kasama niya.
[1:59] At pagdating ng ika-8 araw ay dumating sila para tuliin ang bata at pinangalanan itong Zacarias gaya ng pangalan ng tatay niya.
[1:60] Pero nang sumagot ang nanay niya ay sinabi nito, "Hindi, sa halip, Juan ang ipapangalan sa kanya."
[1:61] At sinabi nila sa kanya na, "Wala pa sa lahat ng kamag-anak mo ang tinatawag sa ganyang pangalan!"
[1:62] Kaya't nagpahiwatig sila ng katanungan sa ama niya kung ano ba sa tingin nito ang ipapangalan sa kanya.
[1:63] At paghingi ng tablang masusulatan ay nagsulat ito na ang sabi, "Ang pangalan niya ay Juan." Kaya't nagtaka silang lahat.
[1:64] At biglang nagbukas ang bibig niya at ang dila niya! Kaya't nakapagsalita na siya habang nagpupuri sa Diyos.
[1:65] At dumating ang takot sa lahat ng nakatira sa paligid nila, anupa't lahat ng mga bagay na ito ay naging usap-usapan sa buong kaburulan ng Judea. 
[1:66] At lahat ng mga nakarinig ay napaisip sa kaibuturan ng kanilang mga puso habang sinasabi, "Ano kaya ang mangyayari sa batang ito?" At ang kamay ng Panginoon ay sumasakanya.
[1:67] At si Zacarias na ama niya ay napuspos ng Espiritung Banal at nagpropesiya siya habang sinasabi,
[1:68] "Papurihan ang Panginoong Diyos ng Israel dahil nagbisita Siya at nagsagawa ng pagliligtas sa Kanyang bayan.
[1:69] At nagtatag Siya para sa atin ng pinuno ng kaligtasan sa loob ng tahanan ng Kanyang lingkod na si David,
[1:70] ayon sa sinabi Niya sa pamamagitan ng bibig ng Kanyang mga banal na propeta mula pa sa pasimula ng daigdig:
[1:71] Kaligtasan mula sa ating mga kaaway, at mula sa kamay ng lahat ng namumuhi sa atin;
[1:72] Upang isagawa ang kahabagan para sa ating mga ninuno, at alalahanin ang Kanyang banal na kontrata -
[1:73] ang sinumpaang panata Niya kay Abraham na ama natin:
[1:74] Na matapos maligtas mula sa kamay ng ating mga kaaway ay ipagkaloob sa atin na maglingkod sa Kanya ng walang pangamba.
[1:75] Nang may kabanalan at katuwiran sa Kanyang harapan, sa bawat araw ng ating buhay.
[1:76] At ikaw naman, munting anak, ay tatawaging propeta ng Kataas-taasan dahil ika'y hahayo sa pupuntahan ng Panginoon, para ihanda ang mga daraanan Niya;
[1:77] para magbigay sa Kanyang bayan ng kaalaman ng kaligatasan, sa ikapagpapatawad ng kanilang mga kasalanan
[1:78] sa pamamagitan ng taos-pusong malasakit ng ating Diyos, kung saan binisita tayo ng Bukang-liwayway mula sa langit;
[1:79] para magbigay ng liwanag sa mga nasa gitna ng dilim, at nakaupo sa lilim ng kamatayan; para gabayan ang ating mga paa tungo sa landas ng kapayapaan."
[1:80] Kaya't lumaki ang bata, at lumakas sa espiritu. At naroon siya sa gitna ng mga liblib na lugar hanggang sa araw na magpakilala siya sa Israel.
[2:1] At nangyari sa gitna ng mga panahong iyon, na lumabas ang panukala mula kay Cesar Augusto na dapat na magparehistro ang buong mundo.
[2:2] Itong pagpaparehistro ay unang ginawa noong si Cirenio ay gobernador pa ng Siria.
[2:3] At lahat ay nag-alisan para magparehistro, bawat isa papunta sa sariling lungsod.
[2:4] At umakyat din si Jose mula sa Galilea sa lungsod ng Nazaret, papunta ng Judea, sa lungsod ni David na kung tawagin ay Betlehem, (sa dahilan na siya ay nagmula sa angkan at pamilya ni David)
[2:5] para magparehistro kasama ang kanyang pinakasalang asawa na si Maria na malapit nang manganak.
[2:6] At nangyari habang sila ay nasa lugar na iyon na dinatnan na sila ng araw ng kanyang panganganak.
[2:7] At iniluwal niya ang kanyang anak na panganay, at binalot niya ito ng damit pang sanggol, at inilagay Siya sa loob ng sabsaban dahil wala nang lugar para sa kanila sa loob ng hotel.
[2:8] At sa loob ng lalawigan ding iyon ay may mga pastol na nakatira sa kabukiran, at nagbabantay sa kanilang kawan sa gabi.
[2:9] At biglang may anghel ng Panginoon ang tumayo sa tabi nila, at ang kaluwalhatian ng Panginoon ay nagningning sa palibot nila anupa't sila ay natakot ng matinding pagkatakot.
[2:10] At sinabi ng anghel sa kanila, "Huwag kayong matakot dahil, tignan niyo, inaanunsyo ko sa inyo ang balita ng matinding kasiyahan na siyang para sa lahat ng bansa.
[2:11] Dahil isinilang sa inyo sa araw na ito, sa lungsod ni David, ang tagapagligtas na siyang Kristong Panginoon.
[2:12] At ito ang inyong palatandaan; matatagpuan niyo ang sanggol na nakabalot ng damit pang sanggol, na nakahiga sa loob ng sabsaban."
[2:13] At biglang nagpakita kasama ng anghel ang sangkatutak na hukbo ng langit na nagpupuri sa Diyos at sinasabi,
[2:14] "Luwalhati sa Diyos sa kaitaasan, at sa ibabaw ng daigdig kapayapaan. Sa piling ng mga tao, kagandahang-loob!"
[2:15] At nangyari, habang paalis papunta sa langit palayo sa kanila ang mga anghel na nagsabi sa isa't isa ang mga lalaking pastol, "Lumakad tayo agad hanggang sa Betlehem at tignan itong bagay na nangyari na pinaalam sa atin ng Panginoon!"
[2:16] At nagmamadali silang nagpunta doon at natagpuan nila di lamang si Maria, pati na si Jose at ang sanggol na nakahiga sa loob ng sabsaban.
[2:17] Pero nang makita, ay ipinamalita nila ang patungkol sa mensahe na sinabi sa kanila tungkol sa Batang ito.
[2:18] At lahat ng mga nakarinig ay namangha tungkol sa mga bagay na sinabi ng mga pastol sa kanila.
[2:19] Pero itinago ni Maria ang lahat ng mga bagay na ito habang â€‹pinagninilay-nilayan ang mga ito sa loob ng kanyang puso.
[2:20] At bumalik ang mga pastol na niluluwalhati at pinupuri ang Diyos dahil sa lahat ng narinig at nakita nila gaya ng sinabi sa kanila.
[2:21] At nang matapos ang ika-8 araw ay tinuli na ang bata, at ang pangalan Niya ay tinawag na Jesus, ang pangalang ibinigay sa pamamagitan ng angel bago pa Siya ipagbuntis sa loob ng sinapupunan.
[2:22] At nang matapos ang mga araw ng paglilinis niya ayon sa Batas ni Moises, dinala nila Siya sa Jerusalem para maitalaga sa Panginoon,
[2:23] (ayon sa isinulat sa Batas ng Panginoon na "Bawat lalaking magbukas sa sinapupunan ay tatawaging 'Banal sa Panginoon'),
[2:24] At para magbigay ng handog ayon sa binangit sa Batas ng Panginoon, "Isang pares ng kalapating batu-bato, o dalawang inakay na kalapati."
[2:25] At pansinin mo, may isang lalaki sa Jerusalem na ang pangalan ay Simeon. At ang taong ito'y matuwid, at maka-Diyos. Nag-aantay siya sa pagdating ng Kaginhawahan ng Israel, at ang Espiritung Banal ay sumasa kanya.
[2:26] At ipinahayag sa kanya sa pamamagitan ng Espiritung Banal na hindi niya makikita ang kamatayan maliban sa makilala niya muna ang Kristo ng Panginoon.
[2:27] At pumunta siya sa loob ng templo sa patnubay ng Espiritu. Dinala rin ng mga magulang sa loob ang sanggol na Jesus para gawin nila ang naaayon sa tradisyon sa Batas patungkol sa Kanya.
[2:28] At kinarga niya ang Bata sa gitna ng mga bisig niya, sabay pinuri ang Diyos at sinabi,
[2:29] "Panginoon, pinapalaya Niyo napo ngayon ng may kapayapaan ang alipin Niyo gaya ng sinabi Niyo,
[2:30] dahil nakita na ng mga mata ko ang pagliligtas Niyo
[2:31] na inihanda Niyo sa harapan ng lahat ng tao.
[2:32] Isang liwanag para sa ikatututo ng katotohanan ng mga dayuhang bansa, at kaluwalhatian sa Inyong bayang Israel.
[2:33] At nagtatagka sina Jose at ang Kanyang ina dahil sa mga bagay na sinasabi patungkol sa Kanya.
[2:34] Tapos, binasbasan sila ni Simeon at sinabi niya kay Maria na ina ng Bata, "Tignan mo, Siya ay nakatalaga para sa pagbagsak at pagbangon ng marami sa gitna ng Israel, at para maging senyales na tutuligsain,
[2:35] (At para sa iyo, isang espada ang tatagos rin sa kaluluwa mo,) sa ganitong paraan, ang kaisipan ng mga puso ng karamihan ay malantad.
[2:36] At nandoon si Ana na isang propeta, anak na babae ni Fanuel, mula sa angkan ni Aser. Siya'y ubod na ng tanda. Matapos ang kanyang pagkadalaga, pitong taon lang siyang namuhay kapiling ang asawa.
[2:37] At halos 84 na taon siyang biyuda na di umaalis mula sa templo, naglilingkod ng may pag-aayuno at pananalangin sa gabi at araw.
[2:38] Dumating rin siya nang oras ding iyon, nagpasalamat sa Panginoon, at nagsalita patungkol sa Kanya sa lahat ng mga umaasa sa katuparan ng kaligtasan sa loob ng Jerusalem.
[2:39] At nang magampanan na nila ang lahat ng naaayon sa Batas ng Panginoon, bumalik sila papunta sa Galilea, papasok sa Nazareth na kanilang lungsod.
[2:40] Lumaki rin ang bata, at naging matatag sa espiritu, puno ng karunungan at ang biyaya ng Diyos ay sumasa Kanya.
[2:41] At ang Kanyang mga magulang ay nagpupunta kada taon sa Jerusalem sa Pista ng Paskua.
[2:42] At nang Siya'y 12 taong gulang na, umakyat sila sa Jerusalem ayon sa kaugalian ng pista.
[2:43] At nang matapos na ang itinakdang mga araw, habang pauwi na sila, naiwan ang batang Jesus sa Jerusalem pero hindi iyon alam ni Jose at ng Kanyang ina.
[2:44] At sa pag-aakalang kasama lang Siya sa grupo, umalis sila para maglakbay sa buong maghapon. Pagtapos ay hinanap na nila Siya sa piling ng mga kamag-anak at sa piling ng mga kakilala nila.
[2:45] Pero nang di nila Siya matagpuan, bumalik sila sa Jerusalem para hanapin Siya.
[2:46] At nangyari, pagkalipas ng tatlong araw, na natagpuan nila Siya sa loob ng templo na nakaupo sa kalagitnaan ng mga tagapagturo. Siya'y parehong nakikinig sa kanila at nagtatanong sa kanila.
[2:47] At lahat ng mga nakikinig sa Kanya ay nagulat dahil sa kaalaman at sa mga sagot Niya.
[2:48] At di sila makapaniwala nang makita Siya, at sinabi ng nanay Niya sa Kanya, "Anak, bakit Mo naman kami trinato ng ganito? Tignan Mo, sobrang nahirapan kami ng tatay Mo sa paghahanap sa Iyo!"
[2:49] At sinabi Niya sa harap nila, "Bakit po naman ninyo Ko hinahanap? Di niyo po ba alam na kailangan Kong daluhan ang mga bagay na patungkol sa Aking Ama?"
[2:50] Pero di nila naintindihan ang salitang sinabi Niya sa kanila.
[2:51] Kaya't bumaba Siya kasama nila, at umuwi sa Nazaret. At Siya'y nagpapasakop sa kanila. Samantala, iningatan ng Kanyang ina ang lahat ng mga bagay na ito sa loob ng kanyang puso.
[2:52] At si Jesus ay umunlad sa karunungan, pati na sa pisikal na katawan, at sa pabor ng Diyos at ng mga tao.
[3:1] Ngayon, sa ika-15 taon ng pamumuno ni Cesar Tiberio, nang si Pontio Pilato ay gobernador ng Judea, at si Herodes naman ay gobernador ng Galilea, gayundin, nang ang kapatid niyang si Felipe ay gobernador sa Iturea, at sa rehiyon ng Traconite, at si Lysanias ay gobernador sa Abilinia,
[3:2] habang si Annas at Caiafas naman ang mga pangulo ng kaparian, dumating ang Salita ng Diyos kay Juan na anak ni Zacarias sa gitna ng ilang.
[3:3] At nagpunta siya sa lahat ng mga lalawigang pumapalibot sa Jordan, na nagpoproklama patungkol sa Lublob ng Pagbabalik-loob para sa kapatawaran ng mga kasalanan.
[3:4] Ayon sa nasusulat sa aklat ng mga salita ng propeta Isaias, sinasabi, "Ang tinig ng isang sumisigaw sa gitna ng ilang, 'Ihanda niyo ang daraanan ng Panginoon. Gawin n'yong tuwid ang lalakaran Niya.
[3:5] Bawat lambak ay tatabunan, at bawat bundok at burol ay papatagin, at ang baluktot ay magiging tuwid, pati ang lubak-lubak na mga kalsada, mapapantay,
[3:6] at lahat ng tao ay makikita ang kaligtasan ng Diyos.'"
[3:7] Kaya't sinabi niya sa mga taong dumarating para magpalublob sa kanya, "Mga anak ng ahas! Sino'ng nagbabala sa inyo na tumakas mula sa poot na darating?
[3:8] Dapat n'yong ipamalas ang mga bunga na katumbas ng pagsisisi, at huwag n'yong simulang sabihin sa mga sarili niyo, 'Ama namin si Abraham!' Dahil sinasabi ko sa inyo na kaya ng Diyos magpalaki ng mga anak ni Abraham mula sa mga batong ito!
[3:9] At ngayon din ay nakatutok na ang palakol malapit sa ugat ng mga punongkahoy. Kaya naman, kada puno na hindi namumunga ng maganda ay pinuputol at hinahagis sa gitna ng apoy."
[3:10] At tinanong siya ng mga tao na nagsabing, "Ano po ngayon ang gagawin namin?"
[3:11] At pagsagot ay sinabi niya sa kanila, "Magbahagi ang may dalawang damit sa kanya na wala, at ganito rin ang gawin nang may higit sa sapat na pagkain."
[3:12] At may dumating rin na mga kolektor ng buwis para magpalublob at sinabi nila sa kanya, "Guro, ano po ang gagawin namin?"
[3:13] At itong sinabi niya sa harap nila, "Huwag kayong mangolekta ng higit pa mula sa inutos sa inyo."
[3:14] At pilit din siyang hiningan ng sagot ng mga pulis na nagsabing, "At kami? Ano ang gagawin namin?" At sinabi niya sa kanila, "Huwag kayong manakot, o mag-akusa ng di totoo sa sinuman, at makuntento kayo sa mga sahod nyo."
[3:15] At habang umaasa ang mga tao at lahat ay nagtatanong sa loob ng mga puso nila patungkol kay Juan kung siya na nga ba ang Kristo o hindi,
[3:16] Sumagot si Juan at sinabi sa kanilang lahat, "Totoo ngang inilulublob ko kayo gamit ang tubig, pero parating na ang mas makapangyarihan sa akin, at hindi ako karapatdapat magtanggal ng sintas ng sandalyas Niya. Ilulublob Niya kayo sa Espiritung Banal at sa apoy.
[3:17] Kung saan ang kalaykay ay makikita sa kamay Niya, at susuyurin Niya nang mabuti ang giikan Niya. Pagkatapos ay titipunin Niya ang trigo sa loob ng kamalig Niya, pero ang ipa ay susunugin Niya sa apoy na di namamatay."
[3:18] Kaya't sa totoo lang ay marami pa rin siyang ibang mga bagay na ipinakiusap sa pagpoproklama niya ng Masayang Balita sa mga tao.
[3:19] Pero nang pinagsabihan niya si Herodes na gobernador dahil kay Herodias na asawa ng kapatid niyang si Felipe, at patungkol sa lahat ng mga kasamaang nagawa ni Herodes,
[3:20] gayundin ay idinagdag niya, bukod pa sa lahat ng mga ito, ang pagpapakulong niya kay Juan sa loob ng bilangguan.
[3:21] At nang ang lahat ng mga tao ay makapagpalublob, dumating ang panahon na si Jesus din ay nagpalublob, at habang nananalangin, nagbukas ang langit,
[3:22] pagtapos ay bumaba sa Kanya ang Espiritung Banal sa pisikal na katawan na ang hugis ay tulad sa isang kalapati, at may tinig mula sa langit ang nagsalita, "Ikaw ang Anak Kong minamahal. sa Iyo Ako lubos na nasisiyahan."
[3:23] At si Jesus mismo ay kakatungtong palang ng edad na 30, na Siyang itinuring na anak ni Jose, na anak ni Heli,
[3:24] na anak ni Matat, na anak ni Levi, na anak ni Melkai, na anak ni Jana, na anak ni Jose,
[3:25] na anak ni Matatias, na anak ni Amos, na anak ni Nahum, na anak ni Esli, na anak ni Nagai,
[3:26] na anak ni Ma-at, na anak ni Matatias, na anak ni Shimei, na anak ni Jose, na anak ni Juda,
[3:27] na anak ni Johanan, na anak ni Resa, na anak ni Zorobabel, na anak ni Salatiel, na anak ni Neri,
[3:28] na anak ni Melkai, na anak ni Adi, na anak ni Kosam, na anak ni Elmodam, na anak ni Er,
[3:29] na anak ni Jose, na anak ni Eliezer, na anak ni Jorim, na anak ni Matat, na anak ni Levi,
[3:30] na anak ni Simeon, na anak ni Juda, na anak ni Jose, na anak ni Jonan, na anak ni Eliakim,
[3:31] na anak ni Melea, na anak ni Menan, na anak ni Matata, na anak ni Nathan, na anak ni David,
[3:32] na anak ni Jesse, na anak ni Obed, na anak ni Boaz, na anak ni Salmon, na anak ni Naason,
[3:33] na anak ni Aminadab, na anak ni Aram, na anak ni Esrom, na anak ni Fares, na anak ni Juda,
[3:34] na anak ni Jacob, na anak ni Isaac, na anak ni Abraham, na anak ni Terah, na anak ni Nahor,
[3:35] na anak ni Serug, na anak ni Reu, na anak ni Peleg, na anak ni Heber, na anak ni Shelah,
[3:36] na anak ni Cainan, na anak ni Arfaxad, na anak ni Shem, na anak ni Noah, na anak ni Lamek,
[3:37] na anak ni Metusela, na anak ni Enoc, na anak ni Jared, na anak ni Mahalalel, na anak ni Kenan,
[3:38] na anak ni Enos, na anak ni Seth, na anak ni Adan, na anak ng Diyos.
[4:1] At puspos ng Espiritung Banal, umalis si Jesus mula sa Jordan at lumakad Siyang ginagabayan ng Espiritu papunta sa ilang,
[4:2] kung saan ay tinukso Siya ng diyablo sa loob ng 40 araw. Pero wala Siyang anumang kinain sa loob ng mga araw na iyon, at makalipas ng panahong ito ay nagutom Siya.
[4:3] At sinabi sa Kanya ng diyablo, "Kung Ikaw nga ang Anak ng Diyos, sabihin mo sa batong ito na maging pagkain."
[4:4] At pagsagot ni Jesus ay sinabi sa kanya, "Nasusulat na di lamang sa pamamagitan ng pagkain mabubuhay ang tao, kundi sa bawat salita ng Diyos."
[4:5] At inakay Siya ng diyablo papunta sa isang mataas na bundok kung saan ay ipinakita niya sa Kanya sa isang iglap ang lahat ng kaharian sa daigdig.
[4:6] At sinabi sa Kanya ng diyablo, "Ibibigay ko sa Iyo ang lahat ng kapangyarihang ito, pati na ang kanilang kaningningan dahil ibinigay ito sa akin, at ibinibigay ko ito kanino ko man gusto.
[4:7] Kaya't kung luluhod ka sa harapan ko, lahat ng ito'y mapapa sa Iyo."
[4:8] At pagsagot ni Jesus ay sinabi sa kanya, "Lumayas ka sa harapan Ko, Satanas! Dahil nasusulat, 'Sasambahin mo ang Panginoon mong Diyos, at Siya lamang ang paglilingkuran mo."
[4:9] At Siya'y pinapunta niya sa Jerusalem, at pinatayo Siya sa tuktok ng templo, at sinabi sa Kanya, "Kung Ikaw nga ang Anak ng Diyos, tumalaon Ka mula riyan
[4:10] dahil nasusulat na 'Uutusan Niya ang mga anghel Niya alang-alang sa Iyo para bantayan Kang mabuti,
[4:11] sapagkat kakargahin Ka nila sa ibabaw ng kanilang mga kamay, kundi ay baka matisod ang paa Mo sa bato.'
[4:12] At pagsagot ay sinabi sa kanya ni Jesus na, "Ito ang sinabi, 'Huwag mong susubukan ang Panginoon mong Diyos.'"
[4:13] At nang matapos ang diyablo sa lahat ng panunukso, iniwanan Siya nito sa loob ng maiksing panahon.
[4:14] At nagbalik si Jesus papunta sa Galilea taglay ang kapangyarihan ng Espiritu, at kumalat ang balita tungkol sa Kanya sa lahat ng lugar sa palibot.
[4:15] At nagtuturo Siya sa loob ng kanilang mga simbahan na pinupuri ng lahat.
[4:16] Samantala, pumunta Siya sa loob ng Nazaret kung saan Siya pinalaki. At gaya ng kinaugalian Niya, pumasok Siya sa loob ng simbahan sa kalagitnaan ng Araw ng Pamamahinga at tumayo Siya para magbasa.
[4:17] At inabot sa Kanya ang Biblia ng propeta Isaias. At nang buklatin Niya ang Biblia ay natagpuan Niya ang parte kung saan ito ang nakasulat,
[4:18] "Ang Espiritu ng Panginoon ay sumasa Akin, na Siyang nagbigay kapangyarihan sa Akin para iproklama ang Masayang Balita sa mahihirap. Pinadala Niya Ako para pagalingin ang mga nadurog na puso, para ipahayag sa mga bilanggo ang kapatawaran at sa mga bulag, ang panunumbalik ng paningin, para palayain ang mga sugatan sa pamamagitan ng pagpapatawad,
[4:19] para iproklama ang katanggap-tanggap na taon ng Panginoon.'"
[4:20] At pagsara ng Biblia ay binalik iyon sa katiwala, sabay upo. At ang mga mata ng lahat ng nasa loob ng simbahan ay nakatitig sa Kanya.
[4:21] At sinimulan Niyang sabihin sa kanila na, "Sa araw na ito ay natupad ang Kasulatang ito na inyong narinig.
[4:22] At lahat ay nagpapatotoo sa Kanya at namamangha tungkol sa mga magagandang salita na lumalabas mula sa bibig Niya. At sinabi nila, "Hindi ba't ito ang anak ni Jose?"
[4:23] At sinabi Niya sa kanila, "Siguradong sasabihin niyo sa 'Kin ang kasabihang ito, 'Dok, gamutin mo naman ang sarili Mo. Anumang nabalitaan naming nangyari sa gitna ng Capernaum ay gawin Mo rin dito sa gitna ng lungsod Mo.'"
[4:24] At sinabi Niya, "Sinasabi Ko sa inyo ang totoo, na walang propeta ang katanggap-tanggap sa loob ng kanyang lalawigan.
[4:25] Pero sa totoo lang, sinasabi Ko sa inyo, maraming mga babaing balo ang nakatira sa Israel na namuhay sa panahon ni Elias, nang ang langit ay magsara ng tatlong taon at anim na buwan, nang magkaroon ng matinding taggutom sa buong kalupaan.
[4:26] Pero hindi sa kanila pinadala si Elias kundi sa Sarepta sa Sidon, sa isang babaing balo.
[4:27] Marami ding mga ketongin ang nakatira sa Israel na nandoon sa panahon ng propetang Eliseo, pero wala sa kanila ang nalinis maliban kay Naaman na taga Syria."
[4:28] At napuno ng galit ang lahat ng mga nasa loob ng simbahan nang marinig ang mga ito.
[4:29] At pagtayo ay kinaladkad nila Siya palabas ng lungsod at dinala nila Siya hanggang sa dulo ng burol kung saan itinayo ang kanilang lungsod, para itulak Siya pababa.
[4:30] Pero nang makalusot Siya sa kalagitnaan nila ay umalis na Siya.
[4:31] Pagtapos ay bumaba Siya papuntang Capernaum, isang lungsod sa Galilea, at Siya ay nagtuturo sa kanila tuwing Araw ng Pamamahinga.
[4:32] At namangha sila sa pagtuturo Niya dahil may kasamang kapangyarihan ang salita Niya.
[4:33] At may isang lalake sa loob ng simbahan na inaalihan ng espiritu, isang demonyo ng karumihan, at pagsigaw nito gamit ang malaking boses,
[4:34] ay sinabi, "Arrgh! Ano'ng pakialam Mo sa amin, Jesus Nazareno? Dumating Ka ba para tapusin na kami? Kilala kita, kung sino Ka. Ikaw ang Kabanal-banalan ng Diyos!"
[4:35] At sinaway siya ni Jesus sabay sabi, "Tumahimik ka at lumabas ka mula sa kanya!" Pagkatapos ihagis ng demonyo ang lalake sa kalagitnaan nila, lumabas ito mula sa kanya nang di siya nasaktan.
[4:36] At tinamaan ng pagkamangha ang lahat tapos ay kinausap nila ang isa't isa sabay sinabi, "Anong klaseng salita ito na inuutusan Niya ang mga maruruming espiritu ng may awtoridad at kapangyarihan at lumalabas sila!"
[4:37] At kumalat ang balita tungkol sa Kanya sa bawat lugar sa paligid.
[4:38] At pagalis mula sa simbahan ay pumasok Siya sa loob ng bahay ni Simon. At ang biyenang babae ni Simon ay pinahihirapan ng matinding lagnat at nanalangin sila sa Kanya tungkol dito.
[4:39] At pagtayo sa tapat niya ay pinagsabihan Niya ang lagnat, at umalis ito sa kanya. At agad siyang tumayo para paglingkuran sila.
[4:40] At nang papalubog na ang araw, dinala nila sa Kanya silang lahat na may iba't ibang sakit na nararamdaman gaano man karami. At nang ipatong ang kamay sa bawat isa sa kanila ay pinagaling Niya sila.
[4:41] At lumalabas rin ang mga demonio mula sa marami na sumisigaw pa at nagsasabing, "Ikaw ang Kristo, ang Anak ng Diyos!" At pag sinasaway ay di Niya hinayaang makapagsalita ang mga ito dahil alam nila na Siya ang Kristo.
[4:42] At pagsikat ng araw, umalis na Siya papunta sa isang liblib na lugar at hinanap Siya ng mga tao. At nagpunta sila palapit sa Kanya at Siya ay pinigilan nila para huwag nang umalis mula sa kanila.
[4:43] Pero nagsabi Siya sa kanila na, "Kinakailangan Ko ring iproklama ang Masayang Balita ng Kaharian ng Diyos sa iba pang mga lungsod sapagkat ito ang dahilan kaya Ako ay ipinadala."
[4:44] At nagpoproklama Siya sa loob ng mga simbahan ng Galilea.
[5:1] At nangyari, na habang dinudumog Siya ng mga tao para makinig ng salita ng Diyos, Siya naman ay tumayo sa tabi ng lawa ng Genesaret.
[5:2] At may nakita Siyang dalawang bangkang nakapuwesto sa gilid ng lawa, pero ang mga mangingisda ay malayo na sa mga ito, at naglilinis ng mga lambat.
[5:3] At pagsakay Niya sa loob ng isa sa mga bangka na Siyang pag-aari ni Simon ay pinakiusapan Niya itong iusog ang bangka ng kaunti papalayo sa lupa. At pag-upo ay tinuruan Niya ang mga tao mula sa bangka.
[5:4] At nang matapos na Siyang magsalita ay sinabi Niya kay Simon, "Pumalaot ka papunta sa malalim at ihulog niyo ang mga lambat niyo para makapanghuli."
[5:5] At pagsagot ni Simon ay sinabi nito sa Kanya, "Bossing, nagpagod na po kami nang buong gabi na walang nakukuha, pero dahil sa sinabi Niyo po ay ihuhulog ko ang lambat."
[5:6] Matapos itong magawa ay nakahuli sila ng napakalaking bilang ng mga isda, anupa't napupunit na ang lambat nila.
[5:7] At kumaway sila sa mga kasamahan na nasa kabilang bangka para pumunta at tulungan sila. Dumating nga ang mga ito at napuno nila ang parehas na bangka hanggang sa halos lumubog na sila.
[5:8] At nang makita ito ni Simon Pedro, nagpatirapa siya sa paanan ni Jesus habang sinasabi, "Lumayo po Kayo sa akin dahil ako po, Panginoon, ay isang makasalanang tao!"
[5:9] Tinamaan kasi siya ng matinding pagkamangha pati na ang lahat ng kasama niya dahil sa huli ng mga isda na nakuha nila.
[5:10] At gayundin sina Tyago at si Juan, mga lalaking anak ni Zebedeo, na kasamahan sa negosyo ni Simon. At sinabi ni Jesus kay Simon, "Huwag kang matakot. Simula ngayon, manghuhuli ka na ng mga tao."
[5:11] At pagkadaong ng mga bangka sa ibabaw ng lupa, iniwan nila ang lahat at sumunod sa Kanya.
[5:12] At nangyari habang Siya'y nasa gitna ng isa sa mga lungsod, kapansin-pansin rin ang isang lalaking puno ng ketong. At pagkakita kay Jesus ay nagpatirapa, nagmakaawa sa Kanya, sabay sabi, "Panginoon, kung gugustuhin Niyo po, magagawa Niyo pong linisin ako."
[5:13] At pagka-unat ng kamay ay hinawakan Niya ito sabay sabi, "Gusto Ko. Maging malinis ka!" At biglang naalis ang ketong mula sa kanya.
[5:14] At inutos Niya rito, "Huwag mong ipagsabi kanino man, kundi, pag-alis ay ipakita mo ang sarili mo sa pari, at maghandog ka para sa iyong paglilinis ayon sa inutos ni Moises bilang testimoniya sa kanila."
[5:15] Pero lalo lang kumalat ang balita tungkol sa Kanya, at napakaraming tao ang nagdagsaan para makarinig, at para magpagamot sa Kanya mula sa mga karamdaman nila.
[5:16] Pero Siya ay bumabalik sa gitna ng mga liblib na lugar at nananalangin.
[5:17] At nangyari sa isa sa mga araw na Siya'y nagtuturo na may mga nakaupong Pariseo at mga tagapagturo ng Batas na nagsipuntahan mula sa bawat barangay ng Galilea, at ng Judea, pati ng Jerusalem. At ang kapangyarihan ng Panginoon ay nandoon para pagalingin sila.
[5:18] At bigla na lang na may mga kalalakihang may dala-dalang taong naparalisado na nakaratay sa banig. At naghanap sila ng paraan para maipasok siya sa loob at para mailagay siya sa harapan Niya.
[5:19] Nang walang makitang paraan na mailusot nila siya sa loob dahil sa dami ng tao, sumampa sila sa ibabaw ng bubungan at pinalusot nila siya sa mga bloke ng bubong pababa, kasama ang hinihigaan, papunta sa gitna sa harap ni Jesus.
[5:20] At nang makita ang pananalig nila ay sinabi Niya sa lalake, "Ginoo, pinatawad na sa iyo ang mga kasalanan mo."
[5:21] At nagsimulang mangatwiran sa isip ang mga dalubhasa sa Biblia pati na ang mga Pariseo na nagsabing, "Sino ba 'tong nagsasalita ng mga kalapastanganan sa Diyos? Sino'ng may kakayahang magpatawad ng mga kasalanan kundi ang Diyos lamang?"
[5:22] Pero nang mabatid ni Jesus ang mga iniisip nila, sumagot Siya at sinabi sa kanila, "Bakit kayo nangangatwiran sa loob ng inyong mga puso?
[5:23] Ano ba ang mas madali, ang sabihing, 'Pinapatawad na sa iyo ang mga kasalanan mo,' o ang sabihing, 'Bumangon ka at maglakad'?
[5:24] Pero para malaman niyo na ang Anak ng Tao ay may kapangyarihan sa ibabaw ng lupa na magpatawad sa mga kasalanan," (sinabi Niya sa naparalisado,) "Sinasabi Ko sa iyo, bumangon ka, at pagbitbit ng iyong higaan ay umuwi ka na papunta sa pamilya mo."
[5:25] At bigla siyang tumayo sa harapan nila. Pagkakuha ng kanyang hinihigaan ay umuwi na siya papunta sa pamilya niya habang nagpupuri sa Diyos.
[5:26] At nabalot silang lahat ng pagkamangha, sabay nagpuri sila sa Diyos, pero napuno sila ng takot na nagsabing, "Nakakita tayo ng mga kakaibang bagay ngayong araw!"
[5:27] At pagkatapos ng mga ito ay lumakad na Siya at nakita Niya ang isang kolektor ng buwis na nagngangalang Levi na nakaupo sa tapat ng bayaran ng mga buwis. At sinabi Niya rito, "Sumunod ka sa Akin."
[5:28] At nang iwanan ang lahat, tumayo siya at sumunod sa Kanya.
[5:29] At naghanda si Levi para sa Kanya ng engrandeng salu-salo sa loob ng bahay niya, at nandoon ang napakalaking grupo ng mga kolektor ng buwis at iba pang kasalo nila sa handaan.
[5:30] Pero ang kanilang mga tagapagturo at ang mga Pariseo ay dumaing laban sa mga alagad Niya na nagsabing, "Anu'ng dahilan na kayo ay kumakain at umiinom kasama ang mga kolektor ng buwis at mga makasalanan?"
[5:31] At pagsagot ni Jesus ay sinabi Niya sa kanila, "Ang mga malulusog ay di na kailangan pa ng manggagamot, kundi ang mga may sakit.
[5:32] Dumating Ako di para tawagin ang mga matutuwid kundi ang mga makasalanan, tungo sa pagbabago."
[5:33] At ang sabi nila sa Kanya, "Anu'ng dahilan na madalas nag-aayuno at naghahandog ng mga panalangin ang mga alagad ni Juan, gayon din ang sa mga Pariseo, pero ang sa Inyo'y lagi na lang kumakain at umiinom?"
[5:34] At ang sabi Niya sa kanila, "Hindi niyo magagawang mag-ayuno ang mga kaibigan ng mga ikakasal, habang ang lalaking ikakasal ay kasama nila sa loob.
[5:35] Pero darating rin ang mga araw kung kailan ang lalaking ikakasal ay kukunin mula sa kanila, pagtapos noon ay mag-aayuno sila sa loob ng mga araw na iyon."
[5:36] At may sinabi pa Siyang talinghaga sa kanila na ganito, "Walang nagtatagpi ng isang pirasong tela na bago sa lumang damit, dahil kung hindi ay parehas mangyayari na masisira ang bagong tagpi, at ang lumang damit ay hindi babagay sa tagpi na galing sa bagong tela.
[5:37] Wala ring naglalagay ng sariwang katas ng ubas sa loob ng mga lumang bote na yari sa balat, dahil kung hindi ay papuputukin ng sariwang katas ng ubas ang mga boteng yari sa balat, at ito ay matatapon at masisira ang mga lalagyang balat.
[5:38] Samakatuwid, ang sariwang katas ng ubas ay dapat ilagay sa mga bagong bote na yari sa balat at parehas silang magtatagal.
[5:39] At walang sanay uminom ng luma ang agad na magugustuhan ang bago, dahil sasabihin niya, "Ang luma ay mas masarap."
[6:1] At nangyari sa panahon ng pangalawang Pamamahinga matapos ang sa una na napadaan Siya sa gitna ng mga triguhan. At namimitas ng mga uhay ang mga alagad Niya, kinikiskis sa mga palad at kinakain ang mga iyon.
[6:2] Pero may ilang mga Pariseo ang nagsabi sa kanila, "Bakit niyo ginagawa ang ilegal na gawin sa panahon ng Pamamahinga?"
[6:3] At pagsagot ay sinabi ni Jesus sa kanila, "Hindi niyo ba ito nabasa, ang ginawa ni David mismo nang magutom siya at ang mga kasama niya,
[6:4] kung paano siya pumasok sa loob ng tahanan ng Diyos, pagtapos ay kumuha siya at kumain ng mga tinapay na panghandog, at ipinamahagi niya pa sa mga kasamahan niya na di pwedeng kainin, maliban lang sa mga pari?"
[6:5] At sinabi Niya sa kanila na, "Ang Anak ng Tao ay Siya ring Panginoon ng Araw ng Pamamahinga."
[6:6] At nangyari din sa isa pang Araw ng Pamamahinga, na pumasok Siya sa loob ng simbahan para magturo. At mayroon doong isang lalake at ang kanang kamay niya ay baldado.
[6:7] At pinanonood Siya ng mga dalubhasa sa Biblia at ng mga Pariseo kung magpapagaling Siya sa panahon ng Araw ng Pamamahinga, para makakita sila ng iaakusa laban sa Kanya.
[6:8] Pero alam Niya ang mga iniisip nila at sinabi Niya sa lalake na may baldadong kamay, "Bumangon ka at tumayo ka sa gitna." At pagbangon ay tumayo siya.
[6:9] Pagkatapos ay sinabi ni Jesus sa kanila, "Tatanungin Ko kayo kung legal ba sa mga Araw ng Pamamahinga na gumawa ng mabuti o gumawa ng masama? Ang magligtas ng kaluluwa o pumatay?"
[6:10] At pagtingin sa kanilang lahat na nakapalibot ay sinabi Niya sa tao, "Iunat mo ang kamay mo." At ginawa nga niya iyon at ang kamay niya ay nagbalik sa normal gaya ng sa kabila.
[6:11] Pero sila ay napuno ng kahangalan, at nagpulong sila sa isa't isa kung ano'ng dapat nilang gawin kay Jesus.
[6:12] At nangyari sa kalagitnaan ng mga araw na iyon na pumunta Siya sa gitna ng bundok para manalangin. At inabot Siya ng buong gabi sa pananalangin sa Diyos.
[6:13] At pagdating ng liwanag ay tinawag Niya ang mga alagad Niya at pumili mula sa kanila ng 12 na pinangalanan Niya ring mga apostol:
[6:14] Sina Simon (na pinangalanan din Niyang Pedro), at si Andres na kapatid niya, sina Tyago at Juan, sina Felipe at Bartolome,
[6:15] sina Mateo at Tomas, sina Tyago ang anak ni Alfeo, at Simon na kung tawagin ay Masigasig,
[6:16] sina Judas na kapatid ni Tyago, at si Judas Iscariote, na siya ring naging traydor.
[6:17] At pagbabang kasama nila ay tumayo Siya sa ibabaw ng isang patag na lugar. At isang grupo ng mga alagad Niya at malaking bilang ng mga taong mula sa buong Judea at Jerusalem, at mula sa dalampasigan ng Tiro at ng Sidon, ang dumating para makinig sa Kanya at magpagamot mula sa mga sakit nila,
[6:18] at sila ay nagsipaggaling, pati ang mga pinahihirapan ng mga maruruming espiritu.
[6:19] At lahat ng mga tao ay nagsisikap na mahawakan Siya dahil may lakas na dumadaloy mula sa Kanya at pinagagaling nito ang lahat.
[6:20] At nang titigan Niya ang mga alagad Niya ay sinabi Niya, "Mapapalad kayong mga dukha, dahil pag-aari niyo ang Kaharian ng Diyos.
[6:21] Mapapalad kayo na nagugutom ngayon dahil mabubusog kayo. Mapapalad kayo na nagluluksa ngayon dahil hahalakhak kayo.
[6:22] Mapapalad kayo kapag kinamuhian kayo ng mga tao, at kapag tiniwalag nila kayo, at siniraan kayo, tapos ay tatratuhin ang pangalan nyo na parang maruming basura, alang-alang sa Anak ng Tao.
[6:23] Magdiwang kayo sa araw na iyon at lumundag sa tuwa dahil tignan niyo, malaki ang gantimpala niyo sa langit, dahil ganyan din ang ginawa ng kanilang mga ama sa mga propeta.
[6:24] Pero lagot kayong mayayaman dahil natatanggap niyo na ang kaginhawahan niyo!
[6:25] Lagot kayong mga nabusog dahil magugutom kayo! Lagot kayong tumatawa ngayon dahil magluluksa at mag-iiyakan kayo!
[6:26] Lagot kayo kapag ang lahat na lang ng tao ay nagsasalita ng magaganda sa inyo, dahil ganito rin ang ginawa ng mga ama niyo sa mga pekeng propeta!
[6:27] Pero sinasabi Ko sa inyong mga nakikinig, mahalin niyo ang mga kaaway niyo. Gawan niyo ng kabutihan ang mga namumuhi sa inyo.
[6:28] Pagpalain niyo ang mga taong minumura kayo at ipanalangin niyo ang mga nang-aabuso sa inyo.
[6:29] Iharap mo rin ang kabilang pisngi sa kanya na sumasampal sa iyo, at huwag mong pigilang kunin din ang kamiseta mo ng taong umaagaw ng pangginaw mo.
[6:30] At magbigay ka sa bawat isang humihingi sa iyo, at huwag mo nang hilinging ibalik pa ang pag-aari mo ng taong umaagaw nito sa iyo.
[6:31] At kung ano'ng gusto niyo na gawin sa inyo ng mga tao, ganito rin ang gawin niyo sa kanila.
[6:32] At kung ang minamahal niyo ay ang mga nagmamahal sa inyo, ano'ng klaseng grasya ang mayroon kayo? Dahil ang mga makasalanan rin ay minamahal ang mga nagmamahal sa kanila.
[6:33] At kung ang ginagawan niyo ng kabutihan ay ang mga gumagawa ng mabubuti sa inyo, ano'ng klaseng grasya ang mayroon kayo? Kahit naman ang mga makasalanan ay ginagawa rin ang ganito.
[6:34] At kung nagpapahiram kayo sa mga tao kung saa'y tiwala kayong makakasingil kayo, ano'ng klaseng grasya ang mayroon kayo? Kahit naman ang mga makasalanan ay nagpapahiram din sa mga kapwa nila makasalanan para masingil rin nila ang katumbas na halaga.
[6:35] Ngunit mahalin niyo ang mga kaaway niyo, at gumawa kayo ng mabuti. Magpahiram rin kayo ng di umaasang maibabalik pa iyon. Nang sa ganun ay magiging malaki ang gantimpala niyo at magiging mga anak kayo ng Kataas-taasan. Dahil Siya'y mabait sa mga walang utang na loob at sa mga salbahe.
[6:36] Kaya't maging mahabagin rin kayo kung paanong ang Ama niyo ay mahabagin. 
[6:37] Huwag rin kayong manghusga, at hinding-hindi kayo huhusgahan. Huwag kayong magbitaw ng sentensya at hinding-hindi kayo sesentensyahan. Magpatawad kayo at kayo'y patatawarin.
[6:38] Magbigay kayo, at ito'y ibibigay sa inyo sa magandang sukat; siniksik na, niyugyog pa, at nag-uumapaw sa dami ang ibibigay nila papunta sa lalagyan niyo. Dahil ang sukatang ginamit niyo ang siya ring ipangsusukat sa inyo." 
[6:39] At nagsabi Siya ng talinghaga sa kanila, "Kaya ba ng bulag na mag-akay ng bulag? Hindi, parehas silang mahuhulog sa bangin!
[6:40] Ang estudyante ay hindi hihigit sa kanyang guro, pero ang bawat isang nakatapos ng pag-aaral ay magiging katulad ng kanyang guro.
[6:41] At bakit mo nakikita ang ipa na nasa mata ng kapatid mo, pero ang kahoy na nasa sarili mong mata ay di mo napapansin?
[6:42] O paano mo masasabi sa kapatid mo, 'Kapatid, hayaan mong tanggalin ko ang ipa na nasa mata mo,' samantalang ikaw mismo, ay di napapansin ang kahoy na nasa mata mo? Ipokrito! Tanggalin mo muna ang kahoy mula sa mata mo at saka ka malinaw na makakakita para tanggalin ang ipa na nasa mata ng kapatid mo.
[6:43] Dahil ang malusog na punongkahoy ay di nagbubunga ng bulok na prutas, o ang may sakit na punongkahoy ay nagbubunga ng magandang prutas.
[6:44] Dahil ang bawat punongkahoy ay nakikilala sa pamamagitan ng sarili nitong bunga. Dahil hindi sila namimitas ng mga igos mula sa dawagan o namimitas sila ng ubas mula sa matitinik na damo.
[6:45] Ang mabuting tao ay naglalabas ng mabuti mula sa pondo ng kabutihan sa puso niya, at ang masamang tao naman ay naglalabas ng masama mula sa pondo ng kasamaan sa puso niya, dahil mula sa mga bagay na umaapaw sa puso ay nagsasalita ang bibig niya.
[6:46] At bakit niyo Ako tinatawag na, 'Panginoon, Panginoon!' pero di niyo naman ginagawa ang sinasabi Ko?
[6:47] Bawat isa na lumalapit sa Akin at nakikinig sa mga salita Ko, at ginagawa ang mga ito: ipapakita Ko sa inyo kung sino ang katulad niya.
[6:48] Para siyang isang tao na nagtayo ng bahay na naghukay at nilaliman ito, tapos ay gumawa siya ng pundasyon sa ibabaw ng bato. At pagdating ng baha, tinamaan ng agos ng ilog ang bahay na iyon pero hindi ito natinag dahil itinayo ito sa ibabaw ng bato.
[6:49] Pero ang nakinig at di tumupad ay parang isang tao na nagtayo ng bahay sa ibabaw ng lupa na walang pundasyon, kung saan humampas ang agos ng ilog at agad itong gumuho. At grabe ang pinsalang tinamo ng bahay na ito.
[7:1] At nang matapos Niya ang lahat ng mga sinabi Niya sa pandinig ng mga tao ay pumasok na Siya sa loob ng Capernaum.
[7:2] At may isa roong kapitan na may alipin na may malubhang karamdaman, at ito'y nasa bingid na ng kamatayan. Ang taong ito ay napakahalaga sa kanya.
[7:3] At nang mabalitaan niya ang tungkol kay Jesus, nagpadala siya sa Kanya ng mga matatandang pinuno ng mga Judio para pakiusapan Siyang puntahan at pagalingin ang alipin niya.
[7:4] At paglapit nila kay Jesus ay nakiusap sila sa Kanya ng buong sigasig at sinabi na, "Karapat-dapat siyang gawan ng ganitong kabutihan
[7:5] dahil mahal niya ang bansa natin, sa katunayan nagpatayo pa siya para sa atin ng simbahan."
[7:6] At lumakad si Jesus kasama nila. Pero nang makarating na Siya sa distansyang di kalayuan mula sa bahay, nagpadala ng mga kaibigan ang kapitan sa Kanya para sabihin sa Kanya, "Panginoon, huwag na po kayong mag-abala dahil hindi po ako karapat-dapat na pasilungin Kayo sa ilalim ng aking bubungan,
[7:7] kaya di ko rin po itinuring ang sarili ko na karapat-dapat na lumapit sa Inyo. Pero bigkasin Niyo lang po ang salita, at gagaling na ang alipin ko.
[7:8] Dahil ako rin po ay isang taong naatasan na nasa ilalim ng awtoridad at may mga hawak na sundalong nakapailalim sa akin. At pag sinabi ko sa isang ito, 'Umalis ka,' umaalis nga ito, at sa isa naman, 'Halika,' ito nama'y lumalapit, at sa alipin ko, 'Gawin mo ito,' ginagawa nga niya iyon."
[7:9] Pero nang marinig ni Jesus ang mga bagay na ito, namangha Siya sa kanya sabay lingon sa mga taong sumusunod sa Kanya at saka sinabi, "Sinasabi Ko sa inyo, wala pa Akong nakikitang ganito kalaking pananalig sa loob ng Israel!"
[7:10] At pagbalik ng mga pinadalang tao sa loob ng bahay ay natagpuan nilang magaling na ang nagkasakit na alipin.
[7:11] At nangyari kinabukasan na nagpunta Siya sa gitna ng isang lungsod na kung tawagin ay Nain. At maraming mga alagad Niya ang sumama sa Kanya, pati na ang napakaraming tao.
[7:12] Pero habang Siya ay papalapit sa entrada ng lungsod, tumamban rin sa kanila ang isang namatay na dinadala palabas - ang nag-iisang anak na lalake ng kanyang ina at ito ay isa nang balo. At napakaraming taong mula sa lungsod ang kasama ng babaing balo.
[7:13] At pagkakita sa kanya ng Panginoon ay nahabag Siya sa kanya at sinabi Niya sa kanya, "Huwag ka nang umiyak."
[7:14] At paglapit ay hinawakan Niya ang kabaong at ang mga nagbubuhat nito ay napatigil, at sinabi Niya, "Iho, sinasabi Ko sa iyo, bumangon ka."
[7:15] At naupo ang patay at nagsimula itong magsalita. At siya ay ibinigay Niya sa kanyang ina.
[7:16] At tumanggap ang lahat ng banal na takot at niluwalhati nila ang Diyos sabay sinabing, "Isang dakilang propeta ang naparito sa kalagitnaan natin at binisita na ng Diyos ang Kanyang bayan!"
[7:17] At ang balitang ito tungkol sa Kanya ay kumalat sa buong Judea at sa lahat ng mga nakapalibot na lugar.
[7:18] At ibinalita ng mga alagad ni Juan sa kanya ang tungkol sa lahat ng mga ito.
[7:19] At nang tawagin ni Juan ang dalawa sa mga alagad niya para ipadala papunta kay Jesus, sinabi niya, "Kayo na po ba ang inaasahang darating o maghihintay pa kami ng iba?"
[7:20] At pagkarating ng mga lalaking ito sa Kanya ay sinabi nila, "Si Juan na Tagalublob ay pinadala kami para puntahan Kayo na nagsabing, 'Kayo na po ba ang inaasahang darating o maghihintay pa kami ng iba?'"
[7:21] Nang oras ding iyon ay nagpagaling Siya ng marami mula sa mga karamdaman, at mga tinamaan ng salot at ng mga masasamang espiritu. Binigyan din Niya ng paningin ang maraming mga bulag.
[7:22] At pagsagot ni Jesus ay sinabi Niya sa kanila, "Pagbalik niyo kay Juan ay sabihin niyo ang mga nakita at narinig niyo: na ang mga bulag ay nakakakita, ang mga lumpo ay nagsisilakad, ang mga ketongin ay nalilinis, ang mga bingi ay nakaririnig, ang mga patay ay bumabangon, ang mga mahihirap ay naaabot ng Masayang Balita,
[7:23] at mapalad ang sinumang walang pag-aalinlangan sa Akin."
[7:24] At pagkaalis ng mga mensahero ni Juan, nagsimula Siyang magsalita sa harap ng mga tao patungkol kay Juan, "Ano ba ang hanap niyo nang magpunta kayo sa gitna ng ilang? Tambong niyuyugyog ng hangin?
[7:25] Pero ano nga ba ang nilabas niyo para tignan? Isa bang taong nakasuot ng malalambot na balabal? Pansinin niyo, ang mga may magagarang damit at may marangyang pamumuhay ay nasa loob ng mga palasyo.
[7:26] Pero ano ba talaga ang inilabas niyo para tignan? Isang propeta? Oo, at sinasabi Ko sa inyo, higit pa sa isang propeta.
[7:27] Siya ang taong tinutukoy nang maisulat ito, 'Pagmasdan mo, ipinapadala Ko ang mensahero Ko sa unahan Mo. Siya ang maghahanda ng daraanan Mo sa Iyong harapan.'
[7:28] Dahil sinasabi Ko sa inyo, sa mga isinilang na tao mula sa mga kababaihan, walang propeta ang higit na dakila kaysa kay Juan na Tagalublob, pero ang pinaka aba sa gitna ng Kaharian ng Diyos ay mas dakila sa kanya."
[7:29] At lahat ng mga taong nakarinig, kasama na ang mga kolektor ng buwis, ay inisip na matuwid ang Diyos, dahil sila'y nagpalublob sa Paglulublob ni Juan.
[7:30] Pero ang mga Pariseo at ang mga abogado ay binaliwala lang ang layunin ng Diyos para sa kanila dahil di sila nagpalublob sa pamamagitan niya.
[7:31] At sinabi ng Panginoon, "Saan Ko kaya ihahalintulad ang mga tao sa henerasyong ito at ano ang katulad nila?
[7:32] Para silang mga batang nakaupo sa gitna ng plasa at nagtatawagan sila sa isa't isa at nagsasabing, 'Tumugtog kami sa inyo sa plauta, pero di kayo sumayaw; kumanta kami ng awiting pampatay para sa inyo, pero di kayo nag-iyakan.'
[7:33] Dahil si Juan na Tagalublob ay dumating ng di kumakain ng tinapay o umiinom ng katas ng ubas, pero sinasabi niyo, 'Sinasaniban siya ng demonyo!'
[7:34] Dumating ang Anak ng Tao na kumakain at umiinom, at sinasabi niyo, 'Tignan mo, isang taong masiba at adik sa katas ng ubas, kaibigan ng mga kolektor ng buwis at mga makasalanan!'
[7:35] Pero ang karunungan ay napatunayang matuwid sa pamamagitan ng lahat ng mga anak niya."
[7:36] At isa sa mga Pariseo ay inimbitahan Siyang kumaing kasama niya. Kaya't nagpunta Siya sa loob ng bahay ng Pariseo at umupo para kumain.
[7:37] At bigla na lang, nang mabalitaan ng isang babae sa loob ng lungsod na iyon na isang makasalanan na kumakain Siya sa loob ng bahay ng Pariseo, nagdala ang babae ng isang bote ng pabango na mula pa sa Alabastron,
[7:38] at habang umiiyak ay tumayo siya sa tabi ng Kanyang paanan sa likod, nagsimulang basain ang mga paa Niya ng mga luha at pinupunasan niya ang mga ito gamit ang buhok ng kanyang ulo, pagkatapos ay paulit-ulit niyang hinahalikan ang paa Niya, at saka pinapahiran ng pabango.
[7:39] Pero nang makita ng Pariseong nag-imbita sa Kanya ay nagsalita ito at sinabi sa loob-loob niya, "Kung talagang propeta ang taong ito, makikilala Niya kung sino at anong klaseng babae ang humihipo sa Kanya, na ito ay isang makasalanan!"
[7:40] Kaya't sumagot si Jesus at sinabi sa kanya, "Simon, mayroon Akong isang bagay na sasabihin sa iyo." At sinabi nito, "Sabihin Niyo po, Guro."
[7:41] "May dalawang taong parehas na nangutang sa isang nagpapautang. Ang isa'y may utang na 500 denaryo at ang isa nama'y 50.
[7:42] Pero nang wala silang maipambayad, parehas niya silang pinatawad. Kung ganito, sabihin mo kung sino sa kanila ang higit na magmamahal sa kanya?"
[7:43] At nang sumagot si Simon ay sinabi niya, "Sa palagay ko po'y siya na napatawad niya sa mas malaking halaga." At sinabi Niya sa kanya, "Tama ang hatol mo."
[7:44] At pagharap sa babaing iyon ay sinabi Niya kay Simon, "Nakikita mo ba ang babaing ito? Pumasok Ako sa loob ng bahay mo nang di mo Ako binibigyan ng panghugas para sa mga paa Ko, pero binasa niya ang Aking mga paa ng maraming luha, at saka pinunasan ng mga buhok ng kanyang ulo.
[7:45] Di mo Ko binigyan ng halik, pero siya, mula nang pagpasok Ko rito ay hindi na tumigil ng kahahalik sa Aking mga paa.
[7:46] Di mo nilagyan ng langis ng oliba ang ulunan Ko, pero siya, pabango pa ang binuhos sa Aking mga paa!
[7:47] Dahil dito ay sinasabi Ko sa iyo na pinatawad na ang mga kasalanan niya na napakarami, kaya naman nagmahal siya ng labis-labis. Pero ang pinatawad sa maliit na bagay ay maliit din kung magmahal."
[7:48] At sinabi Niya sa babae, "Pinatawad na ang iyong mga kasalanan."
[7:49] At nagsimulang sabihin sa loob-loob ng mga taong kasama Niya sa kainan, "Sino ba ito na nagpapatawad na rin sa mga kasalanan?"
[7:50] At sinabi Niya sa babaing iyon, "Ang pananalig mo ang nagligtas sa iyo. Umuwi ka ng may kapayapaan."
[8:1] At nangyari na pagkatapos nito ay sinuyod Niya rin ang kada lungsod at barangay sa pagpoproklama at pangangaral ng Masayang Balita ng Kaharian ng Diyos at kasama Niya ang 12.
[8:2] At may ilang mga kababaihan roon ang napagaling mula sa masasamang espiritu at mula sa mga karamdaman, si Maria na kung tawagin ay Magdalena kung saan pitong mga demonyo ang lumabas,
[8:3] at saka si Joanna ang asawa ni Chuza na katiwala ni Herodes, pati na si Susana, at marami pang iba. Sila ay naging mga tagasuporta Niya sa ministeryo na nagbibibgay mula sa kanilang mga ari-arian.
[8:4] At nang sama-samang nagtipon ang maraming tao at iyong mga mula sa bawat lungsod ay lumapit sa Kanya, nagsalita Siya sa pamamagitan ng talinghaga,
[8:5] "Lumabas ang nagtatanim para maghasik ng binhi niya. At nang siya ay maghasik, totoo na ito'y nalaglag sa tabing daan, at naapak-apakan, at ang mga ibon sa himpapawid ay kinain ito.
[8:6] At may nalaglag sa ibabaw ng batuhan, at pagtubo ay unti-unting nalanta dahil sa kakulangan sa hamog.
[8:7] At may nalaglag sa gitna ng mga dawagan. Pero nang sabay-sabay na tumubo, ang mga halamang matinik ay sinakal ito.
[8:8] At may nalaglag sa ibabaw ng matabang lupa, at pagkatubo ay naglabas ito ng bunga na 100 beses ang dami." Nang sabihin ang mga ito ay sumigaw Siya, "Ang may mga tayngang handang makinig ay makinig!"
[8:9] Pero nang tanungin Siya ng mga alagad Niya ay sinabi nila, "Ano po bang talinghaga ito?"
[8:10] At ang sabi Niya, "Sa inyo ay ipinagkaloob na malaman ang mga misteryo ng Kaharian ng Diyos, pero sa iba ay sa pamamagitan ng mga talinghaga, para tumingin man sila ay di nila makikita at pakinggan man nila ay di nila maiintindihan.
[8:11] At ang talinghaga ay ganito: Ang binhi ay ang salita ng Diyos.
[8:12] At ang mga nasa tabing kalsada ay ang mga nakikinig, pagkatapos ay dumarating ang dyablo at tinatanggal ang Salita mula sa mga puso nila, dahil baka sakaling sa kanilang pananalig ay maligtas sila.
[8:13] At ang mga nasa batuhan ay silang matapos makapakinig ng Salita ay tinatanggap ito ng may galak, subalit ang mga taong ito ay walang ugat. Sila ang nananalig sa maikling panahon, pero umaayaw sa panahon ng pagsubok.
[8:14] At ang nalaglag kasama ng mga halamang tinik ay sila na nakapakinig. At sa pagsunod nila (habang nakapailalim sa mga alalahanin, at sa mga karangyaan, at sa mga kaligayahan sa buhay), sila'y nasasakal at hindi na nahihinog ang mga bunga.
[8:15] Pero ang nasa matabang lupa ay sila na may totoo at magandang kalooban na matapos mapakinggan ang Salita ay tumutupad nito at namumunga sila ng may kasamang pagtitiyaga.
[8:16] At walang tao na pagkasindi ng ilawan ay tatakpan ito ng banga o di kaya ay ilalagay ito sa ilalim ng higaan, sa halip ay ipinapatong ito sa ibabaw ng lagayan para ang mga pumapasok ay makikita ang liwanag.
[8:17] Dahil walang sekreto ang hindi malalantad, o walang nakatago na hindi makikilala at maisasapubliko.
[8:18] Kaya't maging maingat kayo kung paano kayo makinig, dahil ang sinumang mayroon nito, ito ay ibibigay pa sa kanya, at sinuman ang wala nito, kahit pa ang bagay na sa palagay niya ay mayroon siya, iyon ay kukunin pa mula sa kanya."
[8:19] At pinuntahan Siya ng ina at ng mga kapatid Niya, pero di nila kinayang makalapit sa Kanya dahil sa dami ng tao.
[8:20] At may nagbalita sa Kanya na nagsabing, "Ang Inyo pong ina at ang Inyo pong mga kapatid ay nakatayo sa labas, gusto po sana Kayong makita."
[8:21] At pagsagot ay sinabi Niya sa kanila, "Ang ina Ko at ang mga kapatid Ko ay sila na nakikinig ng Salita ng Diyos, at tumutupad nito."
[8:22] At nangyari sa isa sa mga araw na sumakay Siya sa loob ng bangka kasama ang Kanyang mga alagad na sinabi Niya sa kanila, "Tumawid tayo papunta sa kabilang bahagi ng lawa." At sila nga ay naglayag.
[8:23] Pero habang sila'y naglalayag ay nakatulog Siya. At dumating ang malakas na unos sa gitna ng lawa, anupa't pinapasok na sila ng tubig at nanganganib na sila.
[8:24] At paglapit nila ay ginising nila Siya habang sinasabi, "Panginoon, Panginoon, napapahamak na po tayo!" At nang bumangon Siya ay sinaway Niya ang hangin at ang rumaragasang alon at tumigil ang mga ito at nagkaroon ng katahimikan.
[8:25] At sinabi Niya sa kanila, "Nasan na ang pananalig niyo?" At nagtaka sila na may halong takot habang sinasabi sa isa't isa, "Sino ba ito na pati ang bagyo at ang tubig ay inuutusan Niya, at ang mga ito ay sumusunod sa Kanya?"
[8:26] At dumating sila papalapit sa lalawigan ng mga Gadareno na nasa sa kabilang ibayo lang ng Galilea.
[8:27] At nang Siya ay nasa ibabaw na ng lupa ay sinalubong Siya ng isang lalaking galing sa lungsod na inaalihan ng mga demonyo sa matagal na panahon. At wala itong kasuot-suot na damit, at hindi ito nananatili sa loob ng bahay kundi sa loob ng mga libingan.
[8:28] Pero nang makita si Jesus, sumigaw siya at nagpatirapa sa harapan Niya, at sinabi niya nang may malaking boses, "Ano ang pakialam ko sa Iyo, Jesus na Anak ng Kataas-taasang Diyos? Nakikiusap ako sa Iyo, huwag Mo akong pahirapan!"
[8:29] Inutusan Niya kasi ang maruming espiritung ito na lumabas mula sa tao. Dahil mahabang panahon na siyang inaalila nito na kahit pa igapos siya ng mga kadena sa katawan at paa na may kasamang bantay, nasisira niya pa rin ang mga nakatali sa kanya, tapos ay dinadala siya ng demonyong ito sa gitna ng mga liblib na lugar.
[8:30] At tinanong siya ni Jesus na nagsabing, "Ano ang pangalan mo?" At sinabi nito, "Lehiyon." Napakaraming demonyo kasi ang pumasok sa kanya.
[8:31] At nakiusap siya sa Kanyang huwag Niya silang utusan na pumunta sa gitna ng kaila-ilaliman.
[8:32] At mayroon doon na malaking kawan ng mga baboy na kumakain sa tabi ng bundok. At nakiusap sila sa Kanyang hayaan Niya silang makapasok sa loob ng mga ito, at pinayagan Niya sila.
[8:33] At paglabas ng mga demonyo mula sa taong iyon ay pumasok sila sa loob ng mga baboy. At nagtakbuhan ang buong kawan sa matarik na lugar hanggang sa mahulog sila sa gitna ng lawa at malunod.
[8:34] At nang makita ng mga nagpapakain ang nangyari, tumakas sila at umalis sa lugar na iyon. Pagkatapos ay ipinamalita nila ang nangyari sa gitna ng lungsod at sa loob ng mga baryo.
[8:35] Kaya't lumabas sila para tignan ang nangyari. At nagpunta sila malapit kay Jesus, at nakita nilang nakaupo malapit sa paanan ni Jesus ang taong nilayasan ng mga demonyo, nakadamit, at nasa tamang pag-iisip: kaya naman, kinilabutan sila.
[8:36] At ipinaliwanag rin sa kanila ng mga nakakita kung paano siya napagaling na noo'y hawak ng mga demonyo.
[8:37] Sa kabila nito ay pinakiusapan Siya ng lahat ng tao sa mga bayang nakapalibot sa Gadara na lumayo nalang mula sa kanila dahil sa tindi ng takot na naranasan nila. Kaya't pagsakay Niya sa loob ng bangka ay bumalik na sila
[8:38] At nagmakaawang sumama sa Kanya ang tao na nilayasan ng mga demonyo, pero pinahayo siya ni Jesus habang sinasabi,
[8:39] "Umuwi ka na sa tahanan mo at ikuwento mo ang lahat ng ginawa sa iyo ng Diyos." At pagkaalis ay ipinamalita niya sa buong lungsod ang lahat ng ginawa sa kanya ni Jesus.
[8:40] At nangyari, nang magbalik na si Jesus roon ay tinanggap na Siya ng mga tao, dahil silang lahat ay nais na Siyang makita.
[8:41] At kapansin-pansin na may dumating na isang lalake na nagngangalang Jairo, at siya ay isang pinuno ng simbahan. At nang magpatirapa sa tabi ng paanan ni Jesus ay nakiusap siya sa Kanya na magpunta sa loob ng kanyang bahay,
[8:42] dahil mayroon siyang kaisa-isang anak na babae na 12 taong gulang pa lamang, at ito ay nag-aagaw buhay na. At habang papunta na Siya roon, Siya ay dinudumog ng napakaraming tao.
[8:43] At may isang ginang roon na nakakaranas ng patuloy na pagdurugo sa nakalipas na 12 taon, na naubos na ang buong kabuhayan sa mga doktor, bagamat wala ni isa sa kanila ang nakapagbigay sa kanya ng lunas.
[8:44] Paglapit sa likuran ay hinawakan nito ang laylayan ng damit Niya, at agad na huminto ang pagdurugo nito.
[8:45] At sinabi ni Jesus, "Sino ang sumagi sa Akin?" Pero nang wala ni isang umamin ay sinabi ni Pedro at ang mga kasama Niya, "Panginoon, sangkaterbang tao po ang dumudumog at nagsisiksikan sa paligid Niyo, kaya't bakit po Kayo nagtatanong, 'Sino ang sumagi sa Akin?'"
[8:46] Pero sinabi ni Jesus, "May isang humipo sa Akin; dahil naramdaman Kong may kapangyarihang lumabas mula sa Akin."
[8:47] At nang makita ng ginang na hindi siya makapagtago, nanginginig siyang lumapit, at nagpatirapa sa harapan Niya sabay inamin nito sa Kanya sa harap ng lahat ng tao ang dahilan kung bakit hinawakan Siya nito at kung paano siya biglang gumaling.
[8:48] At sinabi Niya rito, "Lakasan mo ang loob mo, Anak! Ang pananalig mo ang nagpagaling sa iyo. Lumakad ka ng may kapayapaan."
[8:49] Nagsasalita pa Siya nang may dumating mula sa bahay ng pinuno ng simbahan. Sinabi nito kanya na, "Namatay na po ang anak niyo; huwag nyo na pong gambalain ang Guro."
[8:50] Pero nang marinig ito ni Jesus, sumagot Siya at sinabi sa kanya, "Huwag kang matakot. Manalig ka lang at maliligtas siya."
[8:51] At pagpasok sa loob ng bahay, hindi Niya hinayaang makapasok ang sinuman maliban kay Pedro at Tyago, at saka si Juan, at ang ama't ina ng bata.
[8:52] At lahat sila ay nag-iiyakan at naghahagulgulan para sa dalaginding, pero sinabi Niya, "Huwag kayong mag-iyakan; hindi siya namatay, kundi natutulog lang."
[8:53] At pinagtawanan nila Siya, dahil alam nilang namatay na ito.
[8:54] Kaya't pinalabas Niya ang lahat. At nang mahawakan ang kamay nito, sumigaw Siya habang sinasabi rito, "Anak, bumangon ka!"
[8:55] At nagbalik ang espiritu ng dalagita at ito'y biglang bumangon. Pagkatapos ay nag-utos Siya na bigyan ito ng makakain.
[8:56] At nagulantang ang mga magulang nito, pero pinagbilinan Niya sila na huwag ipagsabi kanino man ang nangyari.
[9:1] At nang sabay-sabay na tawagin ang 12 mga alagad Niya, ibinigay Niya sa kanila ang kakayanan at awtoridad na pasunurin ang lahat ng mga demonyo, pati na ang magpagaling ng mga sakit.
[9:2] At sila'y pinadala Niya para ipahayag ang Kaharian ng Diyos, at para magpagaling ng mga may karamdaman.
[9:3] At sinabi Niya sa kanila, "Huwag kayong magdala ng kahit ano para sa paglalakbay kahit pa tungkod, o lukbutan, o tinapay, o pera, o magkaroon kada isa ng dalawang damit.
[9:4] At saan mang bahay kayo pumasok, doon kayo manatili at umalis rin kayo mula roon.
[9:5] At kapag may hindi tumanggap sa inyo, maging ang alikabok na galing sa mga paa niyo ay ipagpag nyo pag-alis mula sa lungsod na iyon, bilang testimoniya laban sa kanila."
[9:6] At sa paglalakad ay nililibot nila ang mga barangay sa pangangaral ng Masayang Balita at nagpapagaling saan mang lugar.
[9:7] Ngayon ay nabalitaan ni Herodes na gobernador ang lahat ng mga nagaganap sa pamamagitan Niya at ito'y nagtaka dahil sa sinabi ng ilan na bumangon si Juan mula sa mga patay,
[9:8] at may ilan na nagpakita raw si Elias, at ang iba naman na nagbangon raw ang isa sa mga sinaunang propeta.
[9:9] At sinabi ni Herodes, "Pinugutan ko ng ulo si Juan, pero sino itong naririnig ko na may kinalaman sa mga bagay na ito?" Kaya't ginusto niyang makita Siya.
[9:10] At pagbalik ng mga apostol ay ikinuwento nila sa Kanya ang lahat ng kanilang ginawa. Pagkatapos ay isinama Niya sila para tumigil muna sa isang pribadong lugar palayo sa madla sa isang lungsod na kung tawagin ay Betsaida.
[9:11] Pero nang malaman ito ng mga tao ay sinundan nila Siya. At nang tanggapin sila ay nagsalita Siya sa kanila tungkol sa Kaharian ng Diyos. Pinagaling Niya rin ang mga nangangailangan ng kagalingan.
[9:12] Pero nang ang araw ay nagsimula nang lumubog, lumapit ang Labindalawa at sinabi nila sa Kanya, "Paalisin Niyo na po ang mga tao para makapunta na sila sa palibot na mga barangay at na mga kanayunan para doon sila makapahinga at makakuha ng makakain. Nandito po kasi tayo sa gitna ng liblib na lugar."
[9:13] Pero sinabi Niya sa kanila, "Bigyan niyo sila ng makakain." Pero sinabi ng mga ito, "Wala na po tayong hihigit pa sa limang tinapay at dalawang isda, malibang umalis kami at bumili ng pagkain para sa lahat ng taong ito."
[9:14] Dahil ang mga kalalakihan ay aabot na ng 5,000. At sinabi Niya sa harap ng mga alagad Niya, "Paupuin niyo sila na tig lilimampu kada grupo."
[9:15] At ginawa nga nila iyon at pinaupo silang lahat.
[9:16] Pagkatapos ay kinuha Niya ang limang tinapay at ang dalawang isda. Pagtingala sa langit ay pinagpala Niya ang mga ito, at pinagpira-piraso iyon at saka ibinigay sa mga alagad para ihain sa mga tao.
[9:17] At kumain sila at nabusog silang lahat. At sila'y may nakuhang 12 bayong ng pinagpira-pirasong pagkain na natira sa kanila.
[9:18] At nangyari habang Siya ay nananalangin mag-isa, naroon ang Kanyang mga alagad. At nagtanong Siya sa kanila at sinabi, "Sino raw Ako batay sa mga sinasabi ng karamihan ng tao?"
[9:19] At nang sumagot ay sinabi nila, "Si Juan na Tagalublob raw po; pero po ang ilan ay si Elias; at ang iba naman ay isa sa mga sinaunang propeta na bumangon."
[9:20] At sinabi Niya sa kanila, "Pero kayo, ano ang masasabi niyo kung sino Ako?" At pagsagot ni Pedro ay sinabi niya, "Ang Kristo ng Diyos."
[9:21] Pero mahigpit Niya silang inutusan na huwag itong ipagsabi kanino man,
[9:22] sabay sabi na, "Ang Anak ng Tao ay kinakailangang magdanas ng maraming hirap, at mapawalang halaga sa pamamagitan ng matatandang pinuno, at mga pinunong pari, at mga dalubhasa sa Biblia, tapos ay mapatay at magbangon sa ikatlong araw."
[9:23] At sinabi Niya sa lahat, "Ang sinumang naghahangad na Ako'y makamtan, dapat niyang pagkaitan ang sarili, at dapat niyang pasanin ang kanyang krus sa bawat araw, at dapat na sumusunod siya sa Akin.
[9:24] Dahil sinuman ang nais iligtas ang sarili niya ay ipapahamak ito, pero sinuman ang magpahamak sa sarili niya alang-alang sa Akin, siya ang magliligtas nito.
[9:25] Dahil anung pakinabang sa isang tao na makamtan ang buong mundo pero ang sarili naman niya ay mapahamak o masira?
[9:26] Dahil sinuman ang ikahiya Ako at ang Aking mga salita, siya naman ay ikakahiya ng Anak ng Tao kapag dumating na Siya taglay ang kaluwalhatian Niya, at ng Ama, at ng mga anghel na banal.
[9:27] Pero sinasabi Ko sa inyo ang totoo, may ilang mga nakatayo rito na hinding-hindi matitikman ang kamatayan hanggang sa makita nila ang Kaharian ng Diyos."
[9:28] At makalipas ang halos walong araw matapos ang mga salitang iyon na dinala Niya si Pedro, pati si Juan, at Tyago sa pag-akyat Niya papunta sa bundok para manalangin.
[9:29] At nangyari na sa pananalangin Niya ay nagbago ang kutis ng Kanyang mukha at ang Kanyang damit ay nagningning sa kaputian.
[9:30] At bigla nalang may dalawang kalalakihang nakipag-usap sa Kanya, sila ay si Moises at si Elias
[9:31] na nagpakita sa gitna ng kaluwalhatian. Nagsalita sila tungkol sa paglisan Niya na malapit na Niyang tuparin sa Jerusalem.
[9:32] Pero si Pedro at ang mga kasama Niya ay mahimbing na natutulog. At nang magising ay nakita nila ang kaluwalhatian Niya at ang dalawang lalaking nakatayo sa tabi Niya.
[9:33] At nangyari nang paalis na ang mga ito mula sa Kanya ay nagsalita si Pedro sa harapan ni Jesus, "Bosing, mabuti po para sa atin na nandito. Kaya't hayaan Niyo pong gumawa kami ng tatlong kubo-isa para sa Inyo, at isa para kay Moises, at isa naman para kay Elias," nang hindi nalalaman ang kanyang sinasabi.
[9:34] Pero habang sinasabi niya ang mga ito ay may dumating na ulap at pumaibabaw ito sa kanila. Kaya't natakot sila habang ang mga ito ay papasok sa loob ng ulap.
[9:35] At may tinig na dumating galing sa ulap na nagsabing, "Ito ang minamahal Kong Anak. Siya ang pakikinggan niyo."
[9:36] At nang marinig ang Boses ay natagpuang mag-isa si Jesus. At sila ay tahimik lang at wala silang sinabihan sa loob ng mga panahong iyon, tungkol sa alin man sa nasaksihan nila.
[9:37] At nangyari sa kasunod na araw, pagbaba nila mula sa bundok, ay napakaraming tao ang sumalubong sa Kaniya.
[9:38] At biglang may isang mamang sumigaw mula sa karamihan na nagsabing, "Guro, nakikiusap po ako sa Inyo, tignan Niyo po ang anak kong lalake, dahil kaisa-isa lang po siyang anak ko.
[9:39] Pansinin Niyo at may espiritung sumasanib sa kanya, at bigla na lang siyang sumisigaw at nagkukumbulsyon siya na may pagbula ng bibig, at sa hirap nitong lumabas sa kanya ay sinusugatan siya nito.
[9:40] At nakiusap na po ako sa mga alagad Niyo para palayasin ito, pero di nila kinaya."
[9:41] Pero pagkasagot ni Jesus ay sinabi Niya, "Ah! henerasyong walang pananalig at tiwali, hanggang kailan Ko kayo sasamahan at hanggang kailan Ko kayo titiisin? Dalhin mo dito ang anak mo."
[9:42] At habang papalapit siya ay binalibag siya ng demonyo at siya ay nangisay. Pero sinaway ni Jesus ang espiritung marumi, at pinagaling Niya ang bata, at ibinalik Niya ito sa tatay niya.
[9:43] At namangha silang lahat dahil sa kadakilaan ng Diyos. Pero habang ang lahat ay takang-taka dahil sa lahat ng mga bagay na ginawa ni Jesus, sinabi Niya sa mga alagad Niya,
[9:44] "Isuksok niyo sa loob ng mga taynga niyo ang mga salitang ito: dahil ang Anak ng Tao ay malapit nang ipagkanulo sa mga kamay ng tao."
[9:45] Pero di nila naiintindihan ang salitang ito, at lingid ito mula sa kanila, nang sa gayun ay di nila ito maintindihan at takot silang tanungin Siya tungkol sa mga salitang iyon.
[9:46] At nagkaroon sa kalagitnaan nila ng pagtatalo tungkol sa kung sino sa kanila ang pinakadakila.
[9:47] At nang malaman ni Jesus ang argumento sa mga puso nila, â€‹kinarga Niya ang isang bata at inilagay ito sa tabi Niya.
[9:48] At sinabi Niya sa kanila, "Ang sinumang tumanggap sa batang ito dahil sa pangalan Ko ay tumatangap sa Akin; at sinumang tumanggap sa Akin ay tumatanggap sa nagpadala sa Akin. Dahil ang pinakamababa sa gitna ninyong lahat ay siyang magiging dakila."
[9:49] At pagsagot ni Juan ay sinabi niya, "Boss, may nakita po kaming nagpapalayas ng mga demonyo gamit ang pangalan Niyo at pinagbawalan po namin siya dahil hindi po siya sumasama sa atin."
[9:50] At sinabi sa kanya ni Jesus, "Huwag ninyong pagbawalan. Dahil ang hindi laban sa atin ay kakampi natin."
[9:51] At nangyari, nang dumating na ang panahon ng pagtanggap sa Kanya sa itaas, itinuon na Niya ang atensyon Niya para pumunta sa Jerusalem.
[9:52] Kaya't nagpadala Siya ng mga mensahero bago pa man Siya magpakita. At nang makaalis ay pumasok sila sa bayan ng mga Samaritano para ipaghanda Siya roon.
[9:53] Pero hindi nila Siya tinanggap dahil ang atensyon Niya ay nakatuon papunta sa Jerusalem.
[9:54] Pero nang makita ito ni Tyago at Juan na mga alagad Niya ay sinabi nila, "Panginoon, gusto Niyo po ba na tawagin namin ang apoy na bumaba mula sa langit nang sa ganun ay lamunin sila gaya rin ng ginawa ni Elias?"
[9:55] Pero lumingon Siya, sinaway sila, at sinabi Niya, "Di niyo nalalaman kung anung klaseng espiritu ang mayroon kayo!
[9:56] Dahil ang Anak ng Tao ay di dumating para manira ng buhay ng mga tao, kundi para magligtas." At nagpunta na lang sila sa iba pang baranggay.
[9:57] At nangyari ito, habang sila'y naglalakad sa gitna ng kalsada, na may isang lalake ang nagsabi sa Kanya, "Panginoon, susunod po ako sa Inyo saan man Kayo magpunta."
[9:58] At sinabi sa kanya ni Jesus, "Ang mga sora ay may mga lungga, at ang mga ibon sa himpapawid ay may mga pugad, pero ang Anak ng Tao ay wala man lang lugar kung saan ipapatong ang Kanyang ulo."
[9:59] At sinabi Niya sa isang lalake, "Sumunod ka sa Akin." Pero sinabi nito, "Panginoon, hayaan Niyo po munang umuwi ako para ilibing ang ama ko."
[9:60] Pero sinabi sa kanya ni Jesus, "Hayaan mong ilibing ng mga patay ang kanilang patay, pero humayo ka at ipangaral ang Kaharian ng Diyos."
[9:61] At may isa ring nagsabi, "Panginoon, susunod po ako sa Inyo, pero hayaan Niyo po muna akong magpaalam sa mga kasamahan ko sa bahay."
[9:62] Pero sinabi sa kanya ni Jesus, "Walang sinuman na matapos mailagay ang kamay niya sa araro, at tumitingin pa doon sa mga bagay na nasa likuran ang babagay sa Kaharian ng Diyos."
[10:1] At pagkatapos ng mga bagay na ito ay pumili rin ang Panginoon ng 70 pang iba at pinadala sila ng tig-dadalawa sa Kanyang harapan, papunta sa bawat lungsod at lugar kung saan Siya papunta.
[10:2] Kaya't sinabi Niya sa kanila, "Ang aanihin ay totoong napakarami, pero ang mga manggagawa ay kakaunti. Kaya't makiusap kayo sa May-ari ng anihan na magpadala pa ng mga manggagawa para sa Kanyang ani.
[10:3] Humayo kayo. Tignan niyo, ipinadadala Ko kayo na parang mga kordero sa gitna ng mga lobo. 
[10:4] Huwag na kayong magdadala ng pitaka, o bagahe, o sandalyas; at huwag na kayong makipagkamustahan pa sa sino mang makasalubong niyo sa daan.
[10:5] At saan mang bahay kayo pumasok, sabihin niyo muna, 'Kapayapaan para sa tahanang ito.'
[10:6] At kung tunay na nandoon ang anak ng kapayapaan, dadapo sa ibabaw nito ang kapayapaan niyo, pero kung hindi naman, ito'y babalik sa inyo.
[10:7] At manatili kayo sa tahanang iyon na kumakain at umiinom ng mga bagay na galing sa kanila, dahil ang manggagawa ay karapat-dapat tumanggap ng sahod niya. Huwag kayong magpalipat-lipat ng bahay.
[10:8] At saan mang lungsod kayo pumasok, at kayo ay tanggapin nila, kainin niyo ang mga bagay na ihain sa inyo,
[10:9] at pagalingin niyo ang mga may sakit na nandoon. Tapos ay sabihin niyo sa kanila, 'Ang Kaharian ng Diyos ay lumapit na sa inyo.'
[10:10] Pero saan mang lungsod kayo pumasok at kayo ay di nila tanggapin, paglabas sa kalsada nila ay sabihin niyo,
[10:11] 'Kahit ang alikabok mula sa inyong lungsod na dumikit sa amin ay tinatanggal namin laban sa inyo, gayun pa man, pakatandaan niyo ito na ang Kaharian ng Diyos ay dumaan na sa harapan niyo.'
[10:12] Pero sinasabi Ko sa inyo na magiging mas madali pang pagbigyan ang Sodom pagdating ng araw na iyon kaysa sa lungsod na ito. 
[10:13] Lagot ka, Chorazin! Lagot ka, Betsaida! Dahil kung ang mga makapangyarihang ginawa sa inyo ay nangyari sa Tiro at Sidon, nagsisi na sana sila noon pa na nakaupo at nakadamit ng sako at mga abo.
[10:14] Pero mas madali pang pagbigyan ang Tiro at Sidon sa araw ng paghuhukom, kaysa sa inyo.
[10:15] Ikaw naman, Capernaum na abot sa langit ang pag-angat, sa impiyerno ka ibabagsak.
[10:16] Ang nakikinig sa inyo ay nakikinig sa Akin; at ang tumatanggi sa inyo ay tumatanggi sa Akin; at ang tumatanggi sa Akin ay tumatanggi sa Nagpadala sa Akin.
[10:17] At nagbalik ang 70 na nagdiriwang. Sinabi nila, "Panginoon, kahit po ang mga demonyo ay sunod-sunuran sa amin gamit ang Inyong pangalan!"
[10:18] At sinabi Niya sa kanila, "Nakita Ko si Satanas na parang kidlat na nalaglag mula sa langit.
[10:19] Tignan niyo, binibigyan Ko kayo ng awtoridad na durugin ang mga ahas at mga alakdan sa ilalim ng inyong mga paa, pati na ang lahat ng puwersa ng kaaway. At walang anuman sa mga ito ang makapagdudulot nang masama sa inyo sa ano pa mang paraan.
[10:20] Gayun pa man, huwag kayong magdiwang tungkol dito, na ang mga espiritu ay sumusunod sa inyo, pero sa halip ay magdiwang kayo dahil ang mga pangalan niyo ay nakasulat doon sa kalangitan.
[10:21] Sa oras na iyon ay nagdiwang sa espiritu si Jesus at sinabi Niya, "Pinasasalamatan Ko po Kayo, Ama, Panginoon ng langit at ng daigdig, dahil itinago Niyo po ang mga bagay na ito mula sa mga eskperto at matatalino, at inihayag ang mga ito sa mga bata. Siya nga po Ama, dahil ganito ang siyang kalugod-lugod sa harapan Niyo!
[10:22] At pagharap sa mga alagad ay sinabi Niya, "Lahat ng bagay ay ipinaubaya na sa Akin ng Ama Ko, at walang nakakaalam kung sino ang Anak maliban sa Ama, at kung sino ang Ama maliban sa Anak, at sa sinumang gustuhin ng Anak na ipakilala.
[10:23] At nang sila-sila na lang, hinarap Niya ang mga alagad sabay sinabi, "Mapalad ang mga matang nakakakita ng mga nakikita niyo,
[10:24] Dahil sinasabi Ko sa inyo na maraming propeta at mga hari ang nangarap na masilayan ang mga nasasaksihan niyo pero di nila nakita, at marinig ang mga naririnig niyo, pero di nila narinig."
[10:25] At biglang may tumayo na isang abogado na sinubok Siya at sinabi, "Guro, ano po ang dapat gawin para manahin ko ang Buhay na walang hanggang?"
[10:26] At ang sabi Niya rito, "Ano ba ang nakasulat sa Batas? Paano mo ito nabasa?"
[10:27] At pagsagot ay sinabi niya, "Mamahalin mo ang Panginoon mong Diyos ng buong puso mo, at ng buong kaluluwa mo, at ng buong lakas mo, at ng buong isip mo, at ang kapwa mo gaya ng sarili."
[10:28] At sinabi Niya sa kanya, "Tama ang sinagot mo. Iyan ang gawin mo, at mabubuhay ka."
[10:29] Pero sa hangad na patunayan ang sarili ay sinabi niya sa harapan ni Jesus, "At sino naman po ang aking kapwa?"
[10:30] Pero pagsagot ni Jesus ay sinabi Niya, "May isang taong bumaba mula sa Jerusalem papuntang Jerico at nakasalubong siya ng mga mandarambong, na hinubaran siya ng damit matapos bugbugin sabay layas, at iniwan siyang nag-aagaw buhay.
[10:31] Ngayon nagkataon, na may isang pari na bumaba sa gitna ng kalsadang iyon at pagkakita sa kanya ay dumaan ito sa kabilang direksyon.
[10:32] At ganoon din ang ginawa ng isang Levita na nandoon sa lugar na iyon na paglapit at pagkakita sa kanya ay dumaan na lang sa kabilang direksyon.
[10:33] Pero may isang Samaritano na habang naglalakbay ay napadaan papunta sa kanya. At pagkakita sa kanya ay nahabag ito,
[10:34] at nang lapitan ay binendahan nito ang mga sugat niya, nilagyan ng langis ng olibo at katas ng ubas, at sinakay siya sa ibabaw ng sarili nitong hayop. Dinala siya nito papunta sa isang hotel, at inalagaan siya nito.
[10:35] At kinabukasan, nang siya ay paalis na ay naglabas siya ng dalawang denaryo, ibinigay niya sa nangangasiwa, at sinabi niya rito, 'Alagaan mo siya at anumang kakailanganin mo pang gastusin ay babayaran ko sa iyo sa pagbalik ko.'
[10:36] Sino ngayon sa tatlong ito, sa palagay mo, ang naging kapwa sa taong sinalakay ng mga mandarambong?"
[10:37] At sinabi nito, "Siya po na nagpakita ng awa sa kanya." Kaya't sinabi sa kanya ni Jesus, "Humayo ka at gawin mo rin ang tulad nito."
[10:38] At nangyari habang sila'y naglalakbay na pumasok Siya sa loob ng isang barangay. At may isang babae doon na nagngangalang Martha ang tumanggap sa Kanya sa loob ng bahay nito.
[10:39] At mayroon itong kapatid na babae na kung tawagin ay Maria, at ito ay naupo malapit sa paanan ni Jesus para pakinggan ang mensahe Niya.
[10:40] Pero si Marta ay aligaga sa sangkatutak na paglilingkod. Kaya't paglapit roon ay sinabi nito, "Panginoon, wala po ba Kayong pakialam na ang kapatid kong babae ay iniwanan po akong mag-isa para maglingkod? Kaya't pagsabihan Niyo po siya na tulungan naman niya ako!"
[10:41] Pero pagsagot ni Jesus ay sinabi Niya sa kanya, "Marta, Marta, nag-aalala at balisa ka tungkol sa maraming bagay.
[10:42] Pero nag-iisa lang ang kailangan, at pinili ni Maria ang magandang parte na di matatanggal mula sa kanya."
[11:1] At nangyari na Siya ay nanalangin sa isang lugar. Nang Siya ay matapos ay sinabi ng isa sa mga alagad Niya sa Kanya, "Panginoon, turuan Niyo po kaming manalangin kung paano rin si Juan ay nagturo sa mga alagad niya."
[11:2] At sinabi Niya sa kanila, "Kapag kayo ay nananalangin, sabihin niyo, 'Aming Amang nasa kalangitan, pakabanalin Niyo po ang pangalan Niyo; paratingin Niyo po ang Kaharian Niyo; mangyari po ang kalooban Niyo kung paano sa langit, gayun din po sa buong daigdig;
[11:3] ibigay Niyo po sa amin ang tinapay na kakailanganin namin sa bawat araw;
[11:4] at patawarin Niyo po kami sa mga kasalanan namin, dahil kami rin po ay nagpapatawad sa bawat isang may pagkukulang sa amin; at huwag Niyo po kaming ilagay sa gitna ng pagsubok, sa halip ay iligtas Niyo po kami mula sa masama."
[11:5] At sinabi Niya sa kanila, "Sino sa inyo ang may kaibigan, at kung sakaling magpupunta siya sa kanya ng hatinggabi at sabihin sa kanya, 'Pre, pahiramin mo naman ako ng tatlong pirasong tinapay.
[11:6] May kaibigan kasi ako na lumapit sa akin galing sa biyahe at walang-wala naman akong maihanda para sa kanya.'
[11:7] At siya naman ay sasagot mula sa loob ng bahay sabay sasabihin, 'Huwag mo na akong bigyan ng problema, sarado na ang pintuan, at ang mga anak ko ay kasama ko na sa gitna ng kama. Hindi ko na kayang bumangon pa para bigyan ka!'
[11:8] Sinasabi Ko sa inyo, kahit na hindi nito gustong bumangon at pagbigyan siya dahil sa pagiging magkaibigan nila, pero dahil sa kakulitan niya ay babangon ito para ibigay sa kanya anuman ang kailangan niya.
[11:9] Sinasabi Ko rin sa inyo, humingi kayo at ito'y ibibigay sa inyo; maghanap kayo, at matatagpuan niyo; kumatok kayo, at pagbubuksan kayo.
[11:10] Dahil tumatanggap ang bawat isang humihingi; at nakasusumpong ang naghahanap; at pagbubuksan ang kumakatok.
[11:11] Sino sa inyo na Ama, kapag ang anak ay humingi sa kanya ng tinapay, ay hindi niya bibigyan, sa halip ay bato ang ibibigay niya rito? Kung isda naman ang hingin, baliktad, imbes na isda ay ahas ang ibibigay niya rito?
[11:12] O kung sakaling humingi ito ng itlog, baliktad, alakdan ang ibibigay niya rito?
[11:13] Kung kayo ngang masasama ay marunong magbigay ng magagandang regalo sa mga anak niyo, gaano pa kaya ang tindi ng kagustuhan ng Amang nasa langit na ibigay ang Banal na Espiritu sa mga humihingi sa Kanya!"
[11:14] At nagpapalayas Siya ng demonyo sa taong pipi. At nangyari, nang lumabas na ang demonyo, na nakapagsalita ang pipi at ikinagulat ito ng mga tao.
[11:15] Pero may ilan sa kanila ang nagsabi, "Nagpapalayas Siya ng mga demonyo sa pamamagitan ni Beelzebub ang pangulo ng mga demonyo."
[11:16] At ang iba naman, sa hangad na subukan Siya, ay humihingi sa Kanya ng senyales mula sa langit.
[11:17] Pero dahil alam Niya ang mga iniisip nila, sinabi Niya sa kanila, "Bawat kaharian na nahati laban sa sarili nito ay nawawasak, at ang tahanan na kalaban ang sarili nito ay babagsak. 
[11:18] At kung si Satanas rin ay nahati laban sa sarili niya, paano tatagal ang kaharian niya? Sinasabi niyo kasi na nagpapalayas Ako ng mga demonyo sa pamamagitan ni Beelzebub. 
[11:19] At kung sa pamamagitan ni Beezebub ay nagpapalayas Ako ng mga demonyo, kanino naman humihingi ng tulong ang mga anak niyo para palayasin sila? Kaya dahil dito, sila na ang magiging mga hukom niyo.
[11:20] Pero kung sa pamamagitan ng daliri ng Diyos ay nagpapalayas Ako ng mga demonyo, walang kaduda-dudang dumating na sa inyo ang Kaharian ng Diyos.
[11:21] Kapag ang isang makapangyarihan at armadong tao ay nagbabantay sa sarili niyang mansyon, nasa mabuting kalagayan ang mga ari-arian niya.
[11:22] Pero kapag may isang mas malakas sa kanya ang sumalakay at sumakop sa kanya, kukunin nito ang armas niya kung saan siya umasa, at ipapamahagi ang mga nasamsam nito.
[11:23] Ang hindi sumasama sa Akin ay lumalaban sa Akin, at ang hindi nagpupulong na kasama Ko ay nagsisikalat.
[11:24] Kapag ang maruming espiritu ay umalis mula sa isang tao, naglalakbay ito sa gitna ng mga tuyong lugar para maghanap ng mapagpapahingahan at wala itong makikita. Sasabihin niya, 'Babalik ako sa loob ng bahay ko kung saan ako lumabas.'
[11:25] At pagdating doon ay matatagpuan niya itong linis na at nasa ayos.
[11:26] Kaya't pupuntahan niya at magsasama pa siya ng pitu pang espiritung mas masama pa sa kanya. At pagkapasok ay maninirahan sila roon. At ang huling kalagayan ng taong iyon ay mas malala kaysa sa una."
[11:27] At nangyari, habang sinasabi Niya ang mga bagay na ito, may isang ginang mula sa karamihan ang sumigaw at sinabi sa Kanya, "Mapalad ang sinapupunang nagdala sa Inyo, at ang dibdib na Inyong sinusuhan!"
[11:28] Pero sinabi Niya, "Hindi. Sa halip, mapapalad ang mga nakikinig sa salita ng Diyos at tumutupad nito."
[11:29] At nang magkatipon ang napakaraming tao, nagsimula Siyang magsabi, "Ito ay isang masamang henerasyon na naghahanap ng senyales. Pero walang senyales na ibibigay dito maliban sa senyales ni Jonas na propeta.
[11:30] Dahil kung paano si Jonas ay naging senyales sa mga taga Nineve, gayun din ang mangyayari sa Anak ng Tao sa henerasyong ito.
[11:31] Sa araw ng paghuhukom, ang reyna ng timog ay babangon kasama ng mga kalalakihan sa henerasyong ito, at hahatulan niyang maparusahan ang mga ito; dahil naglakbay siya mula sa dulo ng daigdig para lang pakinggan ang karunungan ni Solomon; at tignan niyo, mas dakila pa kay Solomon ang naririto.
[11:32] Sa araw ng paghuhukom, ang mga kalalakihan ng Nineve ay babangon kasama ang henerasyong ito, at hahatulan itong maparusahan; dahil nagbalik-loob sila sa pangangaral ni Jonas; pero tignan niyo, mas dakila kay Jonas ang naririto.
[11:33] At walang tao na pagkasindi ng lampara ay ilalagay ito sa loob ng tagong lugar, o sa ilalim ng timba, sa halip ay sa ibabaw ng ilawan, para ang mga pumapasok ay makakita ng liwanag.
[11:34] Ang lampara ng katawan ay ang mata. Kaya kapag ang mata mo ay maayos, ang buong katawan mo rin ay puspos ng liwanag. Pero kapag masama ito, ang katawan mo rin ay puno ng lagim.
[11:35] Kaya't alamin at siguraduhin mo, na ang liwanag na nasa iyo ay hindi kadiliman.
[11:36] Kaya't kung ang buong katawan mo ay maliwanag, walang parte na madilim, buong-buo itong mapupuspos ng liwanag, kung paanong naiilawan ka ng liwanag ng lampara."
[11:37] At habang nagsasalita Siya, may isang Pariseo ang nakiusap sa Kanya na kung pwede ay makasalo Siyang kumain. At pagpasok sa loob ng lugar na iyon ay naupo Siya para kumain.
[11:38] Pero nagulat ang Pariseo nang makita nito na hindi muna Siya naghugas bago ang hapunan.
[11:39] At sinabi ng Panginoon sa kanya, "Ngayon, kayo na mga Pariseo, nililinis niyo ang labas ng baso at ng pinggan, pero ang kalooban niyo ay puno ng pangungurakot at kasamaan!
[11:40] Mga hangal, hindi ba't ang gumawa sa panlabas ay ginawa rin ang nasa loob?
[11:41] Sa halip ay magbigay kayo ng tulong sa kapwa nang mula sa kalooban; at pansinin niyo, ang lahat ng bagay ay malinis para sa inyo.
[11:42] Pero lagot kayong mga Pariseo! Dahil iniikapu niyo ang minta, at ang ruda at bawat isang halaman, pero pinalalampas niyo ang hustisya at ang pag-ibig ng Diyos. Dapat niyong gawin ang mga ito nang di pinababayaan ang mga nauna.
[11:43] Lagot kayong mga Pariseo! Dahil hanap niyo lagi ang mga pangunahing upuan sa loob ng mga simbahan, at ang mga pagpupugay sa gitna ng mga pampublikong pagpupulong.
[11:44] Lagot kayong mga dalubhasa sa Biblia at mga Pariseo, mga mapagkunwari! Dahil para kayong mga puntod na walang pangalan at ito ay lingid sa mga taong lumalakad sa ibabaw ng mga ito.
[11:45] Kaya't sumagot ang isa sa mga abogado. Sinabi nito sa Kanya, "Guro, kami rin po ay iniinsulto Niyo sa mga sinasabi Niyong ito."
[11:46] At ang sabi Niya, "Kayo ring mga abogado, lagot kayo! Dahil ipinapabuhat niyo sa mga tao ang mga napakabibigat na pasanin, ang mga pasanin na kayo mismo ay hindi handang gumalaw kahit pa isang daliri niyo!
[11:47] Lagot kayo! Dahil kayo ang gumagawa ng mga libingan ng mga propeta, at ang mga ama niyo naman ang pumapaslang sa kanila!
[11:48] Talagang pinapatotoo niyo at botong-boto kayo sa mga gawain ng mga ama niyo, dahil sila talaga ang pumaslang sa mga ito, at kayo naman ang gumagawa ng kanilang mga libingan.
[11:49] Dahil rin dito ay sinasabi ng karunungan ng Diyos, 'Padadalhan Ko sila ng mga propeta at mga apostol, at ang ilan sa kanila ay papatayin at uusigin nila.'
[11:50] Para ang dugo ng lahat ng mga propeta na nadanak mula pa ng likhain ang daigdig ay singilin sa henerasyong ito.
[11:51] Mula sa dugo ni Abel hanggang sa dugo ni Zakarias na pinaslang sa pagitan ng altar at ng templo. Sinasabi Ko sa inyo ang totoo, sisingilin iyon mula sa henerasyong ito.
[11:52] Lagot kayong mga dalubhasa sa Batas! Dahil itinapon niyo ang susi ng kaalaman. Hindi nga kayo pumasok, pero ang mga pumapasok dito ay hinahadlangan niyo naman!"
[11:53] At nang sabihin Niya ang mga bagay na ito sa harapan kanila, ang mga dalubhasa sa Biblia at ang mga Pariseo ay nagsimulang atakihin Siya ng matindi, at hamunin Siyang magsalita tungkol sa maraming bagay.
[11:54] Nanonood sa Kanya, at naghahanap ng anumang mahuhuli mula sa bibig Niya, para mayroon silang maiaakusa laban sa Kanya.
[12:1] Samantala, nang magdagsaan ang di mabilang na tao, anupa't sila'y nagkakadaganan na sa isa't isa, nagsimula Siyang magsalita sa harapan ng mga alagad Niya una sa lahat, "Mag-ingat kayo mula sa lebadura ng mga Pariseo. Ito ay ang pagkukunwari.
[12:2] Dahil walang nakatakip na di mabubuksan, at lihim na di mahahayag.
[12:3] Kaya't anumang sabihin Niyo sa gitna ng dilim ay maririnig sa gitna ng liwanag, at ang sinabi niyo ng pabulong sa taynga sa loob ng kuwarto ay maihahayag sa ibabaw ng bubungan.
[12:4] Pero sinasabi Ko sa inyo na mga kaibigan Ko, huwag kayong matakot dahil sa mga pumapatay sa katawang lupa at pagkatapos ay di na kayang gawin ang higit pa rito.
[12:5] Pero ipapakita Ko sa inyo kung kanino dapat kayo matakot. Katakutan niyo Siya na pagkatapos na pumatay ay may kapangyarihang magtapon sa gitna ng impiyerno. Oo, sinasabi Ko sa inyo, Siya ang dapat niyong katakutan.
[12:6] Hindi ba't ipinagbibili ng kwarenta sentimo ang limang maya, at walang ni isa sa kanila ang napabayaan sa harapan ng Diyos?
[12:7] Pero maging ang mga buhok sa ulo niyo ay bilang lahat. Kaya't huwag kayong matakot. Mas mahalaga kayo kaysa sangkatutak na maya.
[12:8] At sinasabi Ko sa inyo, sinumang magpahayag patungkol sa Akin sa harapan ng mga tao; ipapahayag rin ng Anak ng Tao ang patungkol sa kanya sa harapan ng mga anghel ng Diyos.
[12:9] Pero ang magkaila sa Akin sa harapan ng mga tao ay ipagkakaila sa harapan ng mga anghel ng Diyos.
[12:10] At sinumang magsasabi ng salitang laban sa Anak ng Tao; pwede pa siyang patawarin, pero ang magsalita ng panlalapastangan laban sa Banal na Espiritu ay di na mapapatawad pa.
[12:11] At kapag dinala nila kayo sa harapan ng mga simbahan, kasama ng mga mahistrado at ng mga awtoridad, huwag niyong alalahanin kung paano o ano ang isasagot niyo, o ano ang sasabihin niyo.
[12:12] Dahil ang Banal na Espiritu ang magtuturo sa inyo sa oras na iyon anuman ang dapat na sabihin.
[12:13] At nagsalita sa Kanya ang isa mula sa karamihan, "Guro, kausapin Niyo naman po ang kapatid ko na bahaginan ako ng mana."
[12:14] At ang sabi Niya rito, "Kaibigan, sino ang nag-atas sa Akin para maging hukom o tagahati ng mga ari-arian niyo?"
[12:15] Sinabi Niya pa sa kanila, "Mag-ingat at magbantay kayo mula sa kasakiman, dahil hindi sa pamamagitan ng kasaganahan mula sa mga ari-ariang mayroon siya ang sinuman ay nakakaranas ng Buhay na para sa kanya."
[12:16] At nagkuwento Siya sa kanila ng talinghaga at sinabi, "Ang lupain ng isang mayamang tao ay umani nang masagana.
[12:17] At pinag-isipan niya sa loob-loob niya habang sinasabi, 'Ano kaya ang gagawin ko ngayong wala na akong lugar na mapaglalagyan ng mga inani ko?'
[12:18] At sinabi niya, 'Ito ang gagawin ko: gigibain ko ang aking mga kamalig, at magtatayo ako ng mas malalaki. At doon ko ngayon ilalagay lahat ng mga inani ko at ng mga pagpapala ko.
[12:19] At sasabihin ko sa kaluluwa ko, Kaluluwa, mayroon ka nang napakaraming pagpapala na nakahanda para sa maraming taon. Kampante ka lang, kumain ka, uminom ka at magdiwang ka!'
[12:20] Pero sinabi ng Diyos sa kanya, 'Hangal, ngayong gabi rin ay sisingilin nila sa iyo ang kaluluwa mo! Kanino na ngayon mapupunta ang mga bagay na ipinundar mo?'
[12:21] Ganyan ang mapapala ng taong nag-imbak ng kayamanan para sa sarili pero hindi mayaman sa harapan ng Diyos."
[12:22] At sinabi Niya sa harapan ng mga alagad Niya, "Dahil dito ay sinasabi Ko sa inyo, huwag niyong alalahanin ang para sa ikabubuhay niyo, kung ano ang kakainin niyo; o ang para sa katawan, kung ano ang isusuot niyo.
[12:23] Ang hininga ay higit na mahalaga kaysa pagkain, at ang katawan kaysa damit.
[12:24] Pagmasdan niyo ang mga uwak dahil hindi sila nagtatanim ni umaani man, na wala ring imbakan o kamalig; pero pinakakain sila ng Diyos. Gaano pang higit ang halaga niyo kaysa mga ibon?
[12:25] At sino sa inyo sa pamamagitan ng pag-aalala ay magagawang magdagdag sa tangkad niya ng isang siko?
[12:26] Kung samakatuwid ay di niyo kayang gawin itong napakaliit na bagay, bakit kayo nag-aalala tungkol sa iba pang mga bagay?
[12:27] Pagmasdan niyo ang mga liryo kung paano sila lumalaki: di sila nagpapagod, di rin sila naghahabi. Pero sinasabi ko sa inyo, na kahit si Solomon sa lahat ng panahon ng kanyang kaluwalhatian ay di nakapagdamit tulad ng isa sa mga ito.
[12:28] Pero kung ang damo sa gitna ng kabukiran na ngayon at bukas ay iginagatong sa kalan ay ganyan damitan ng Diyos, gaano pa kaya ang laki ng pagnanais Niyang damitan kayo! Ganyan ba kaliit ang tiwala niyo?
[12:29] At kayo, huwag niyong hanapin ang inyong kakainin, o ang inyong iinumin, at huwag na kayong mag-alala,
[12:30] Dahil ang lahat ng mga ito ang laging hanap ng mga bansa sa mundo, pero alam na ng Ama niyo na kailangan niyo ang mga ito.
[12:31] Sa halip ay hanapin niyo ang Kaharian ng Diyos, at ang lahat ng ito ay idaragdag sa inyo.
[12:32] Huwag kayong matakot, munting kawan, dahil ikinatuwa ng Ama niyo na ibigay sa inyo ang Kaharian.
[12:33] Ipagbili niyo ang mga ari-arian niyo at magbigay kayo ng kahabagan. Gumawa kayo para sa mga sarili niyo ng mga pitaka na di naluluma, kayamanan na di nauubos sa gitna ng kalangitan, kung saan walang makapupuntang magnanakaw, o tangang naninira.
[12:34] Dahil kung nasaan ang kayamanan niyo, doon din ang puso niyo mapupunta.
[12:35] Dapat na nakasuot ang inyong mga sinturon sa baywang at ang mga ilawan ay nakasindi,
[12:36] at kayo ay maikukumpara sa mga taong naghihintay sa panginoon nila na darating mula sa kasalan anumang oras. Para sa pagdating at pagkatok sa pinto ay agad na may magbubukas para sa kanya.
[12:37] Mapalad ang mga alipin na iyon na pagdating ng panginoon ay maaabutan itong naghihintay. Sinasabi Ko sa inyo ang totoo na magbibihis siya at tatawagin silang maupo sa hapag kainan, at pupunta doon para pagsilbihan sila.
[12:38] At kung siya ma'y dumating mula alas nuebe hanggang hatinggabi, o dumating siya mula hatinggabi hanggang alas tres ng madaling araw, at maabutan niya sa parehas na situasyon, mapapalad ang mga lingkod na iyon.
[12:39] Pero unawain niyo ito na kung alam lang sana ng may-ari ng bahay kung anung oras darating ang magnanakaw, nagbantay sana siya at hindi niya sana hinayaang mapasok ang bahay niya.
[12:40] Kaya't maging handa rin kayo, dahil ang Anak ng Tao ay dumarating sa oras na di niyo inaasahan."
[12:41] At sinabi sa Kanya ni Pedro, "Panginoon, sa amin lang po ba Niyo sinasabi ang talinghagang ito, o pati rin po sa lahat?"
[12:42] At sinabi ng Panginoon, "Sino kaya ang matapat at matalinong tagapangasiwa na siyang aatasan ng panginoon sa kanyang sambahayan para magbigay ng hustong sukat ng pagkain sa takdang panahon?
[12:43] Mapalad ang aliping iyon na sa pagdating ay makikita ng panginoon niya na ginagampanan ang bagay na ito.
[12:44] Sinasabi Ko sa inyo ang totoo na gagawin niya itong tagapamahala sa lahat ng kanyang mga ari-arian.
[12:45] Pero kung sabihin ng aliping iyon sa loob ng kanyang puso, 'Matatagalan pa ang dating ng panginoon ko,' at magsimulang upakan ang mga lalake at ang mga babaing alipin, at kumain, uminom, at saka maglasing,
[12:46] Ang panginoon ng aliping iyon ay darating sa araw na di nito inaasahan, at sa oras na di nito alam, tapos ay tatagain niya ang katawan nito sa gitna, at ibibigay niya ang nararapat dito kasama ng mga di nananalig.
[12:47] Pero ang aliping ito na alam ang kalooban ng kanyang panginoon at hindi naghanda, at di rin ginawa ang naaayon sa kalooban niya ay hahatawin ng maraming beses.
[12:48] Pero ang hindi nakakaalam at gumawa ng mga bagay na nararapat ng kaparusahan ay hahatawin ng kaunti. At sa bawat isa na binigyan ng malaki, mula sa kanya ay malaki rin ang hihingin. At sa kanya na maraming pinagkatiwala, sa kanya ay marami rin ang hihingin.
[12:49] Dumating Ako para maglagay ng apoy sa gitna ng daigdig, at ano pa ang hihilingin Ko kung nagliyab na ito?
[12:50] Pero mayroon Akong paglulublob kung saan Ako dapat malublob. At gaano na lang ang pagtitiis Ko hanggang sa mangyari ito!
[12:51] Akala niyo ba na dumating Ako para magbigay ng kapayapaan sa gitna ng daigdig? Sinasabi Ko sa inyo, Hindi; at sa halip ay pagkakabaha-bahagi.
[12:52] Dahil simula ngayon, ang limang tao sa isang pamilya ay magkakabaha-bahagi, tatlo laban sa dalawa, at dalawa laban sa tatlo.
[12:53] Magkakabaha-bahagi ang ama laban sa anak na lalake, gayun din ang anak na lalake laban sa ama; ang ina laban sa anak na babae, at ang anak na babae laban sa ina; ang biyenang babae laban sa kanyang manugang na babae, at ang manugang na babae laban sa kanyang biyenan na babae."
[12:54] At sinabi Niya rin sa mga tao, "Kapag may nakita kayong paparating na ulap mula sa kanluran, sinasabi niyo agad, 'May parating na ulan.' at ganoon nga ang nangyayari.
[12:55] At kapag umiihip ang hangin mula sa timog, sinasabi niyo naman na magiging mainit ang panahon.' At ganoon nga ang nangyayari.
[12:56] Mga ipokrito! Alam niyo kung paano suriin ang panlabas na kaganapan sa langit at sa lupa; pero hindi niyo alam kung paano unawain ang nangyayari sa panahong ito?
[12:57] Bukod pa rito, bakit hindi ninyo mapagpasyahan kahit sa inyong mga sarili kung ano ang tama?
[12:58] Dahil kapag ikaw ay papunta sa harap ng isang mahistrado kasama ng kalaban mo, habang nasa daan palang ay gawin mo na ang dapat na gawin para makalaya mula sa kanya, kung hindi ay baka kaladkarin ka niya papunta sa hukom, at ang hukom ay ibigay ka sa pulis, at ang pulis ay itapon ka sa loob ng bilangguan.
[12:59] Sinasabi ko sa iyo, hinding-hindi ka makakalabas doon hangga't hindi mo nababayaran ang kahuli-hulihang sentimo."
[13:1] At nang mga panahong iyon, mayroong ilang nandoon ang nagsabi sa Kanya tungkol sa mga Galilenyong ang dugo ay hinalo ni Pilato kasama ng kanilang mga alay.
[13:2] At pagsagot ni Jesus ay sinabi Niya sa kanila, "Akala niyo ba na ang mga Galilenyong ito ay higit na makasalanan sa lahat ng mga Galilenyo dahil sa klase ng dinanas nila?
[13:3] Sinasabi Ko sa inyo, Hindi. Kaya't kung hindi kayo magbabago, lahat kayo ay masasawing katulad nila.
[13:4] O yung 18 na nadaganan nang gumuho ang tore sa gitna ng Siloam at ikinamatay ng mga ito, akala niyo ba na sila ang may mas malaking atraso kaysa sa lahat ng mga taong nakatira sa Jerusalem?
[13:5] Sinasabi Ko sa inyo, Hindi. Kaya't kung hindi kayo magbago, lahat kayo ay masasawing katulad nila."
[13:6] At sinabi Niya ang talinghagang ito: "May isang taong nagtanim ng igos sa gitna ng kanyang ubasan. At pumunta siya para tumingin ng bunga roon pero wala siyang nakita.
[13:7] At sinabi niya sa katiwala ng ubasan, 'Tignan mo, tatlong taon na akong nagpupunta at nag-aabang ng bunga sa puno ng igos na ito, pero wala pa rin akong makita! Tagpasin mo na nga yan. Ano ang dahilan at sinasayang nito ang lupa?
[13:8] At pagsagot ay sinabi nito sa kanya, 'Amo, pabayaan niyo po muna yan ngayong taong ito. Habang naghihintay, ako naman po ay maghuhukay sa palibot nito at maglalagay ako ng dumi ng hayop.
[13:9] At kung sakaling magbunga po ito, magaling; pero kung hindi naman po, pagdating ng panahong iyon, ay tagpasin niyo na ito.'"
[13:10] At habang Siya ay nagtuturo sa loob ng isa sa mga simbahan sa kalagitnaan ng Araw ng Pamamahinga,
[13:11] Kapansin-pansin doon ang isang ginang na may dinadalang espiritu ng karamdaman 18 taon na. Siya'y kuba at di kayang iunat ang likod.
[13:12] Nang makita siya ni Jesus, pinalapit ito sa Kanya at sinabi dito, "Ginang, pinalaya ka na mula sa iyong karamdaman."
[13:13] Inilapat Niya ang Kanyang kamay dito. Agad naituwid ng ginang ang kanyang likod, at siya'y nagpuri sa Diyos.
[13:14] Dahil si Jesus ay nagpagaling sa Araw ng Pamamahinga, ang opisyal ng simbahan ay galit na sumagot at sinabi sa mga tao, "May anim na araw kung saan dapat gumawa ang mga tao. Pumunta kayo sa mga araw na iyon para tumanggap ng kagalingan at huwag sa Araw ng Pamamahinga!"
[13:15] Sinagot siya ng Panginoon at sinabi, "Ipokrito ka! Hindi ba't kinakalagan ng bawat isa sa inyo ang kanyang baka o ang kanyang asno sa kuwadra para painumin ito?
[13:16] Di ba dapat lang na ang ginang na ito na anak na babae ni Abraham at bihag ni Satanas, mantakin mo 18 taon na, ay makalagan mula sa pagkagapos na ito sa Araw ng Pamamahinga?"
[13:17] Nang sabihin Niya ito, napahiya ang lahat ng Kanyang mga kaaway at nagdiwang ang lahat ng tao dahil sa lahat ng mga naggagandahang bagay na nagawa Niya.
[13:18] Pagkatapos ay sinabi Niya, "Saang bagay kaya maihahambing ang Kaharian ng Diyos? At saan Ko ba ito maikukumpara?
[13:19] Katulad nito ang isang butil ng binhi ng mustasa na kinuha ng isang tao at inihasik sa kanyang hardin. Tumubo ito, lumago na tulad sa isang malaking puno, hanggang sa gawing pugad ng mga ibong lumilipad ang mga sanga nito.
[13:20] Muli Niyang sinabi, "Saan Ko pa maihahalindtulad ang Kaharian ng Diyos?
[13:21] Para itong lebadura na kinuha ng isang ginang at hinalo sa tatlong sako ng harina, hanggang sa lahat ng ito ay umalsa.
[13:22] At sinuyod Niya ang mga lungsod at mga barangay para magturo habang naglalakbay papunta ng Jerusalem.
[13:23] May isang nagsabi sa Kanya, "Panginoon, kaunti lang po ba ang maliligtas?" At sinabi Niya sa kanila,
[13:24] Magpursigi kayong pumasok sa makipot na pintuan. Dahil sasabihin Ko sa inyo, maraming gugustuhing pumasok dito pero di nila magagawa.
[13:25] Pagkatayo ng may-ari ng bahay, isasara niya ang pinto at kayong nasa labas ay magsisimulang kumatok sa pintuan at sasabihin, 'Panginoon, panginoon, pagbuksan niyo po kami ng pinto!' Sasagutin niya kayo at sasabihin, 'Hindi ko alam kung taga saan kayo.'
[13:26] Pagtapos ay magsisimula na kayong magsabi, 'Kumain at uminom po kami kasama Niyo, at nagturo po Kayo sa aming mga kalsada!'
[13:27] Pero sasabihin Niya, 'Sasabihin Ko sa inyo, 'Hindi Ko talaga alam kung taga saan kayo. Lumayas kayo sa harap Ko, lahat kayong manggagawa ng kasamaan!'
[13:28] Magkakaroon ng iyakan at pagngangalit ng ngipin, pag nakita niyo na si Abraham, Isaac, Jakob, at lahat ng mga propeta sa Kaharian ng Diyos, at ang mga sarili n'yong napalayas roon.
[13:29] At sila'y manggagaling mula sa silangan, at mula sa kanluran, mula sa hilaga, at mula sa timog, at mauupo sa Kaharian ng Diyos.
[13:30] At tignan niyo, may mga huling mauuna, at mayroong unang mahuhuli."
[13:31] Nang araw ding iyon ay mayroong mga dumating na â€‹Pariseo at sinabi sa Kanya, "Umalis ka dito sa lalong madaling panahon dahil papatayin Ka ni Herodes."
[13:32] At sinabi Niya sa kanila, "Bumalik kayo at sabihin niyo sa sorong iyon, "Pansinin mo, nagpapalayas Ako ng mga demonyo, at nagpapagaling sa araw na ito at sa kinabukasan, at Ako'y matatapos sa pangatlong araw.
[13:33] Gayunpaman, kailangan Kong lumakad ngayong araw, bukas at sa susunod pang araw, dahil hindi mangyayari na masawi ang isang propeta sa labas ng Jerusalem.
[13:34] O Jerusalem, Jerusalem! Ikaw na pumapatay ng mga propeta, at nambabato sa mga pinadadala sa iyo! Gaano Ko kadalas gustong tipunin ng sama-sama ang iyong mga anak, gaya ng isang inahing manok na tinitipon ang kanyang mga sisiw sa ilalim ng kanyang mga pakpak, pero ayaw mo!
[13:35] Tignan mo, iaabandona mo 'tong bahay mo matapos itong mawasak. At sasabihin Ko sa iyo ang totoo, Di niyo nako makikita hanggang sa dumating ang panahong sabihin niyo, 'Bigyang parangal ang Siyang dumarating sa pangalan ng Panginoon!'"
[14:1] At nangyari pagpunta Niya sa bahay ng isa sa mga pinunong Pariseo para dumalo sa kainan sa Araw ng Pamamhinga, inobserbahan nila Siyang mabuti.
[14:2] At biglang may sumulpot na isang taong minamanas sa harapan Niya.
[14:3] Pagsagot ni Jesus, sinabi Niya sa mga eksperto sa Biblia at sa mga Pariseo, "Naaayon ba sa kautusan ng Diyos na magpagaling sa Araw ng Pamamahinga?"
[14:4] At di sila makakibo. Kaya't hinawakan Niya ito, pinagaling at hinayaang makauwi,
[14:5] pagtapos ay sinagot sila ng ganito, "Sino sa inyo na pag nahulog sa bangin ang kanyang asno o baka ay hindi agad ililigtas ito sa Araw ng Pamamahinga?"
[14:6] At muli silang di nakasagot sa Kanya tungkol sa mga bagay na ito.
[14:7] Kaya't nagkuwento Siya ng isang talinghaga para sa mga imbitado doon nang mapansin Niya kung paano sila mamili ng mga pinakaimportanteng upuan sa kainan. Sinabi Niya sa kanila,
[14:8] Pagka ika'y naimbitahan ninuman sa isang kasalan, huwag kang umupo sa pinakaimportanteng upuan sa kainan, dahil baka may panauhing mas kilala sa 'yo na paupuin doon.
[14:9] At pagpunta ng nagimbita sa iyo at sa kanya ay sabihin sa iyo, 'Paupuin mo nga dyan ang taong ito.' Kaya't sa iyong pagkapahiya ay magsisimula ka nang umupo sa may pinakadulong upuan.
[14:10] Pero kapag ika'y naimbitahan, pumunta ka at umupo sa pinakadulong upuan, para pagka pinuntahan ka ng nag-imbita sa iyo, pwede niyang sabihin, 'Kaibigan, halika dito sa bandang harapan!' At tataas ang tingin sa iyo ng mga kasama mo doon sa hapag-kainan.
[14:11] Dahil ang sinumang mapagmataas ay ibababa, at sinumang mapagpakumbaba ay itataas."
[14:12] At sinabi Niya rin sa nag-imbita sa Kanya, "Pagka nagpapaalmusal ka o di kaya'y magpapakain ka ng hapunan, huwag mong tawagin ang mga kaibigan mo, o ang mga kapatid mo, ni ang mga mayayaman mong kapit-bahay, baka rin imbitahan ka ng mga ito at suklian ang ginawa mo sa kanila.
[14:13] Pero pagka maghahanda ka, tawagin mo ang mga dukha, ang mga lumpo, ang mga pilay, ang mga bulag.
[14:14] At ika'y pagpapalain dahil hindi ka nila kayang suklian. Pero masusuklian ka sa pagkabuhay na muli ng mga matuwid."
[14:15] Nang marinig ng isa sa mga kasama Niyang nakaupo ang mga bagay na ito, sinabi nito sa Kanya, "Mapalad ang siyang makakasalong kumain sa Kaharian ng Diyos!"
[14:16] Kaya't sinabi Niya dito, "May isang taong naghanda ng isang malaking hapunan at marami siyang inimbitahan.
[14:17] Pinadala niya ang kanyang mga tauhan sa oras ng hapunan para sabihin sa kanila na inimbitahan, "Handa na ang lahat, Halina kayo!"
[14:18] At nagsimula silang lahat na humanap ng palusot. Sinabi ng nauna sa kanya, 'Bumili kasi ako ng isang pirasong lote. Kailangan kong puntahan at tignan eh. Pakiusap ko lang sa iyo, pagpaumanhin mo muna ko.
[14:19] Sinabi naman ng isa, 'Bumili kasi ako ng limang pares ng baka at aalis ako para tingnan sila. Pakiusap ko lang sa iyo, pagpaumanhin mo muna ko.
[14:20] At sinabi naman ng isa, 'Kakakasal ko lang sa isang babae, kaya di ako makakapunta.'
[14:21] Kaya't pagbalik ng tauhan, ibinalita niya sa kanyang amo ang mga bagay na ito. At sa galit ng may-ari ng bahay, sinabi nito sa kanyang tauhan, 'Dali, puntahan mo ang mga kalye at lansangan sa lungsod, at dalhin mo dito ang mga dukha, ang mga lumpo, ang mga pilay, at ang mga bulag!'
[14:22] At sinabi ng tauhan, 'Amo, tapos na po, gaya ng pinag-utos niyo, at marami pang bakanteng upuan.'
[14:23] Sinabi ng amo sa kanyang tauhan, 'Pumunta ka na sa mga pampublikong kalsada, pati na sa mga naka bakod na lugar, at pilitin mo silang dumalo para mapuno ang bahay ko.
[14:24] Sasabihin ko sa iyo na wala ni isa sa mga taong inimbitahan ko ang makakatikim ng hinanda kong hapunan.'"
[14:25] At dinumog Siya ng sangkatutak na tao. Hinarap Niya sila at sinabi,
[14:26] "Kung sinuman ang lalapit sa Akin at hindi handang kamuhian ang kanyang ama at ina, asawa, mga anak, mga kapatid na lalake, at mga kapatid na babae, at oo, pati ang sariling buhay, ay hindi maaaring maging alagad Ko.
[14:27] Ang sinumang hindi magdala ng kanyang krus, at sumunod sa Akin, ay di maaaring maging alagad Ko.
[14:28] Dahil sino ba sa inyo na may hangad na magtayo ng isang tore ang di muna magpaplano at magkakalkula ng gastusin, para alamin kung mayroon siyang sapat na pondo para tapusin iyon?
[14:29] Baka sakali, pagkagawa na ng pundasyon at di niya ito matapos, lahat ng makakita dito ay magsimulang laitin siya
[14:30] at sabihin, 'Ang taong ito ay nagsimulang magtayo ng isang bahay na di niya kayang tapusin!'
[14:31] O sino bang hari ang pupunta sa isang digmaan laban sa isa pang hari ang di muna magpaplano at aalamin kung kakayanin ng kanyang 10,000 sundalo na sagupain ang kanyang kalaban na may 20,000 sundalo?
[14:32] Kung hindi, habang malayo pa ang kabilang partido, ay magpapadalala na siya ng mga representante at makikipagnegosasyon para sa pagkakaroon ng kasunduang pangkapayapaan.
[14:33] Gayun din naman, sinuman sa inyo ang hindi handang isuko ang lahat ng mayroon siya ay hindi maaaring maging alagad Ko.
[14:34] Mabuti ang asin, pero kung mawalan ng lasa ang asin, paano pa ito magkakalasa?
[14:35] Hindi naman ito pwede sa lupa, o sa tambakan ng dumi, kundi ito'y basura nang itatapon ng mga tao sa malayo. Ang may mga tayngang handang makinig, hayaan siyang makinig.
[15:1] Pagkatapos ay naglapitan ang lahat ng mga kolektor ng buwis at mga kilalang makasalanan para makinig sa Kanya.
[15:2] Nagbulungan ang mga Pariseo at mga dalubhasa sa Biblia at sinabi, "Ang taong ito ay nagpapaunlak sa mga makasalanan, at nakikisalo pa sa kanilang kumain."
[15:3] Kaya't nagsalaysay Siya ng ganitong talinghaga sa kanila at sinabi,
[15:4] "Di ba't ang isang taong may 100 tupa, kapag may isang nawawala, ay iiwan ang 99 sa ilang para umalis at hanapin ang nawawala hanggang sa makita niya ito?
[15:5] At pag nakita na niya ito ay ipapatong iyon sa kanyang mga balikat at magdiriwang.
[15:6] Pag-uwi niya sa bahay, papupuntahin niya doon ang kanyang mga kaibigan at mga kapit-bahay para sabihin sa kanila, 'Samahan niyo kong magdiwang. Natagpuan ko na kasi yung nawawala kong tupa!
[15:7] Sasabihin ko sa iyo na ganyan din ang tuwang mayroon sa langit para sa isang makasalanang nagbago, kaysa sa 99 na taong di nangangailangang magsisi.
[15:8] O di kaya, sinong ginang na may 10 pirasong pilak kung may mawalang isang piraso ang di magsisindi ng ilawan, magwawalis ng bahay, at hahanapin iyong mabuti hanggang sa makita niya ito?
[15:9] At pagka nakita niya ito ay â€‹papupuntahin niya doon ang kanyang mga kaibigan at mga kapit-bahay para sabihin sa kanila, 'Samahan niyo kong magdiwang. Nakita ko na kasi yung nawawala kong pera!
[15:10] Gayun din naman, sasabihin Ko sa iyo, na may pagdiriwang sa lugar kung saan nandoon ang mga anghel ng Diyos para sa isang makasalanang nagsisisi.
[15:11] At sinabi pa Niya, "May isang ginoong may dalawang anak na lalake.
[15:12] Sinabi ng mas bata sa kanila sa kanyang ama, 'Tay, ibigay niyo na sa'kin ang bahagi ng inyong ari-arian na dapat para sa'kin.' At pinaghati nito sa kanila ang kanyang kabuhayan.
[15:13] At di nagtagal ay nagimpake na ng kanyang mga gamit ang nakababatang anak na lalake, at bumiyahe sa isang malayong lalawigan, kung saan niya winaldas ang kanyang pera sa buhay na puros kalayawan.
[15:14] Nang malustay niya na ang lahat, nagkaroon ng matinding tag-gutom sa lupaing iyon, at nagsimula na siyang mangailangan.
[15:15] Kaya't umalis siya mula sa kanyang kinaroroonan at dumikit sa isang mamamayan ng lalawigang iyon na â€‹nagpadala naman sa kanya sa bukiran nito para magpakain ng mga baboy.
[15:16] At inaasam-asam niyang kainin din 'yung mga gulay na pinapakain sa mga baboy, pero walang magbigay sa kanya.
[15:17] Pero nang siya'y matauhan ay sinabi niya, 'Gaano karaming tauhan mayroon ang tatay ko na may sapat na pagkain at sobra pa, pero ako, halos mamatay na dito sa gutom!'
[15:18] Aahon na ko mula dito para pumunta sa tatay ko, at sasabihin ko sa kanya, 'Itay, nagkasala po ako sa langit at sa harap niyo,
[15:19] at di na po ako karapat-dapat na tawaging anak niyo. Gawin niyo na lang po akong isa sa mga tauhan niyo.
[15:20] At siya nga'y umahon mula doon at nagpunta sa kanyang ama. Pero habang malayo pa siya ay nakita na siya ng ama niya at sobrang naawa â€‹sa kanya. Tumakbo ito papunta sa kanya, niyakap at hinagkan siya.
[15:21] Sinabi sa kanya ng kanyang anak, 'Tay, nagkasala po ako sa langit, at sa inyong harapan. Di na po ako karapat-dapat tawaging anak niyo.
[15:22] Pero sinabi ng ama sa kanyang mga katiwala, 'Ilabas ninyo ang pinakamagandang damit at ilagay niyo sa kanya. Suutan nyo siya ng singsing sa kamay at sandalyas sa kanyang mga paa.
[15:23] Dalihin niyo dito at katayin ang pinatabang guya. Magkainan tayo at magdiwang,
[15:24] Dahil itong anak kong lalake na namatay ay nabuhay muli; nawala siya, at natagpuan na.' At sila nga'y nagsimulang magdiwang.
[15:25] Ngayon, ang kanyang panganay na lalake ay nasa bukid. Sa pag-uwi niya, habang papalapit na sa bahay, ay may narinig siyang tugtugan at sayawan.
[15:26] At tinawag niya ang isa sa mga katiwala at tinanong kung ano'ng ibig sabihin ng mga ito.
[15:27] Sinabi nito sa kanya, 'Nandito na po ang kapatid nyo at kinatay pa po ng ama niyo yung patabaing guya. Naibalik na po kasi siya ng maayos.'
[15:28] Pero nagalit siya at ayaw nang umuwi. Kaya naman, lumabas ang ama niya at pinakiusapan siya.
[15:29] Pero sinabi niya sa pagtugon sa ama, 'Tignan niyo, sa dinami-dami ng taong nanilbihan ako sa inyo, ni minsan ay di ko nilabag ang utos nyo, pero kailanman'y di niyo ko binigyan ng bisirong kambing para magkatuwaan kasama ng mga kaibigan ko.
[15:30] Pero pagdating na pagdating nitong anak nyong ito, na nilustay lang ang kabuhayan niyo sa pambababae, pinakatay niyo pa ang patabaing guya?'
[15:31] Pero sinabi nito sa kanya, 'Anak, lagi naman kitang kasama at lahat ng mayroon ako ay sa iyo na.
[15:32] Tama lang na magdiwang tayo at magsaya, dahil itong kapatid mo ay namatay at muling nabuhay; nawala at natagpuan na!'"
[16:1] At sinabi Niya pa sa Kanyang mga alagad, "May isang mayamang ginoo na nagkaroon ng isang tagapamahala. At may nagsumbong sa kanya na ang taong ito ay di maayos ang pamamalakad sa kanyang mga ari-arian.
[16:2] Kaya't tinawag niya ito at sinabi sa kanya, 'Ano ba 'tong naririnig ko tungkol sa iyo? Ibigay mo ang listahan ng mga ipinagkatiwala sa iyo dahil hindi ka na maaaring maging tagapamahala.
[16:3] Kaya't sinabi ng tagapamahala sa sarili, 'Ano na'ng gagawin ko? Tatanggalin na kasi ako ng amo ko sa posisyon ko bilang tagapangasiwa. Hindi ko kayang magbungkal; nakakahiya ring mamalimos.
[16:4] Alam ko na ang gagawin ko, para pagka tinanggal na ako sa posisyon sa pangangasiwa ay may magpatuloy sa akin sa kanilang mga tahanan.
[16:5] Kaya't tinawag niya ang bawat isang may utang sa kanyang amo. Sinabi niya sa nauna, 'Magkano ba ang utang mo sa amo ko?'
[16:6] At sinabi nito, 'Apat na libong litro ng langis. At sinabi sa kanya, 'Bilis! Kunin mo 'tong pinal na listahan ng bayarin mo, umupo ka at isulat mo, Dalawang libo.
[16:7] Pagkatapos ay sinabi naman niya sa isa, 'At magkano naman ang utang mo?' At sinabi nito, '244 na bariles ng trigo.' â€‹At sinabi sa kanya, 'Kunin mo 'tong pinal na listahan ng bayarin mo, at isulat mo, 122.'
[16:8] At pinuri ng amo ang tiwali niyang tagapangasiwa dahil sa mahusay nitong ginawa: dahil ang mga anak nitong sanlibutan ay mas matatalino sa henerasyon nila kaysa sa mga anak ng liwanag.
[16:9] At sinasabi Ko sa inyo, maging palakaibigan kayo sa pamamagitan ng mga kayamanang mula sa katiwalian; para kung katapusan nyo na ay tanggapin kayo sa walang katapusang tirahan.
[16:10] Ang siyang tapat sa kakaunti ay tapat din sa marami: at ang tiwali sa maliit ay tiwali din naman sa malaki.
[16:11] Kaya't kung di kayo naging matapat sa tiwaling yaman, sino ang magkakatiwala sa inyo ng totoong yaman?
[16:12] At kung di kayo naging matapat sa pag-aari ng ibang tao, sino naman ang magbibigay sa inyo ng para talaga sa inyo?
[16:13] Walang lingkod ang makapagsisilbi sa dalawang panginoon: dahil alin lang sa dalawa ang mangyayari - aayawan nito ang isa at mamahalin ang kabila, o di kaya'y mananatili ito sa isa at kamumuhian ang kabila.
[16:14] At ang mga Pariseong gahaman sa salapi ay narinig din ang lahat ng mga bagay na ito at pinagtawanan lang nila Siya.
[16:15] At sinabi Niya sa kanila, "Ibinabandera niyo sa harap ng mga tao na kayo ay matuwid; pero alam ng Diyos ang inyong mga budhi: dahil ang kapuri-puri sa mundo ay kasuklam-suklam sa paningin ng Diyos.
[16:16] Ang Batas at ang mga Propeta ay hanggang kay Juan: mula sa panahong iyon ang Kaharian ng Diyos ay inaanunsyo na, at bawat isa'y pilit na pumapasok dito.
[16:17] At mas madali pang maglaho ang kalawakan at ang buong mundo, kaysa mawalang bisa ang isang katiting na guhit sa letra ng Batas.
[16:18] Sinumang hiwalayan ang kanyang asawang babae, at magpakasal sa iba ay nangangalunya: at sinumang lalake ang pakakasalan ang babaing hiniwalayan ng kanyang asawang lalake ay nangangalunya rin."
[16:19] Noo'y may isang mayamang taong laging nakasuot ng magaganda at mamahaling damit, at nagpipiesta ng enggrande araw-araw.
[16:20] Samantala, doo'y may isang pulubi na ang pangalan ay Lazaro na nakahandusay sa labas ng entrada ng kanyang mansion, punung-puno ng sugat sa katawan.
[16:21] at inaasam-asam niyang makakain man lang kahit mga mumung nalalaglag sa hapag-kainan ng mayaman: samantala, dinidila-dilaan lang ng mga aso ang kanyang mga sugat.
[16:22] At dumating ang panahon na namatay na ang pulubi, at siya'y binitbit ng mga angel sa piling ni Abraham: namatay rin ang mayaman, at nailibing.
[16:23] Habang nagdurusa sa impiyerno, tumingala siya, at nakita niya si Abraham sa malayo, at si Lazaro na katabi nito sa hapag-kainan.
[16:24] Kaya't sumigaw siya at sinabi, 'Amang Abraham, maawa kayo sa 'kin, at ipadala niyo po si Lazaro dito, para po maisawsaw niya ang dulo ng kanyang daliri sa tubig at mapalamigan ang dila ko; hirap na hirap na po ako sa apoy na 'to!'
[16:25] Pero sinabi ni Abraham, 'Anak, alalahanin mo na sa buhay mo ay tinanggap mo na ang kaligayahan mo, at gayundin naman si Lazaro yung mga masasamang bagay. Pero ngayon, masaya na siya habang ikaw naman ay pinahihirapan dyan.
[16:26] Bukod pa dito, sa gitna natin ay may napakalawak na bangin: kaya't ang mga galing dito ay di makaka tawid papunta dyan; at ang mga galing dyan ay di makakatawid papunta dito.
[16:27] Kaya't sinabi niya, 'Dalangin ko na lang po, ama, na ipadala niyo siya sa bahay ng tatay ko:
[16:28] may lima po kasi akong kapatid na lalake; para makapagpatotoo siya sa kanila, kundi ay baka mapunta rin sila dito sa lugar ng pagdurusa.
[16:29] Sinabi sa kanya ni Abraham, 'Mayroon naman silang Moises at mga propeta; hayaan mo silang makinig sa mga ito.
[16:30] At sinabi niya, 'Hindi po, amang Abraham: pero kung may isang dadalaw sa kanila na mula sa mga patay, magbabago ang isipan nila!'
[16:31] At sinabi nito sa kanya, 'Kung di nila pagtutuunan ng pansin si Moises at ang mga propeta, di rin sila makukumbinsi, kahit pa may isang bumangon mula sa mga patay.'
[17:1] Kaya't sinabi Niya sa mga alagad, "Imposible na walang maging dahilan ng inyong di pagsunod sa Akin: pero lagot ang taong magiging instrumento para lumaganap ang mga ito!
[17:2] Mas mabuti pang talian siya ng gilingang bato sa leeg, at ihagis iyon sa gitna ng dagat, kaysa matangay niya sa pagkakasala ang isa sa mga malilinggit na batang ito.
[17:3] Bantayan n'yong mabuti ang inyong mga sarili: Kung ang iyong kapatid ay magkasala sa 'yo, sawayin mo siya; at kung maliwanagan at magbago ang pag-iisip, patawarin mo siya.
[17:4] At kung magkasala naman siya laban sa 'yo ng pitong beses sa isang araw, at pitong beses din sa isang araw lalapit sa iyo para sabihin, 'Nagsisisi ako sa ginawa kong kasalanan.' Dapat mo siyang patawarin."
[17:5] At sinabi ng mga apostol sa Panginoon, "Dagdagan, niyo pa po ang aming pananalig."
[17:6] Sinabi ng Panginoon, "Kung mayroon kayong pananalig tulad ng isang buto ng mustasa, masasabi niyo sa puno ng sikomorong ito, 'Mahugot ka mula sa ugat, at maitanim sa ilalim ng dagat;' susunod ito sa 'yo.
[17:7] Pero sino sa inyo na mayroong alilang nagsasaka o di kaya'y nagpapakain ng alagang hayop ang magsasabi sa kanya agad pagka galing sa bukid, 'Halika't umupo para kumain?'
[17:8] Hindi ba't ganito ang sasabihin niya dito, 'Ihanda mo na 'yung kakainin ko, magbihis ka, at magsilbi hanggang sa makakain ako't makainom. Pagtapos, pwede ka nang makakain at makainom.
[17:9] Pasasalamatan ba niya ang katulong na iyon dahil ginawa nito ang mga bagay na ipinag-utos sa kanya? Sa palagay Ko, hindi.
[17:10] Ganyan din dapat kayo, pag nagawa na ninyong lahat ang mga ipinag-utos sa inyo, sabihin niyo, 'Wala kaming kwentang mga lingkod: ginawa lang namin ang trabahong pinagagawa sa amin.'"
[17:11] At dumating ang pagkakataon, habang Siya'y papunta ng Jerusalem, na napadaan Siya sa daang humahati sa Samaria at Galilea.
[17:12] Habang papasok Siya sa isang barangay doon, may sumalubong sa Kanyang 10 lalaking may ketong na nakatayo sa kalayuan.
[17:13] Nagsisigaw sila at sinabi, "Jesus! Panginoon! Maawa po Kayo sa amin!"
[17:14] At sinabi Niya nang makita Niya ang mga ito, "Pumunta kayo at magpatingin sa mga pari." Ganito nga ang nangyari, habang papunta pa lang sila doon, naglaho na ang mga ketong nila.
[17:15] Nang mapansin ng isa sa kanila na siya'y magaling na, bumalik ito sa Kanya at nagsisigaw ng pagpupuri sa Diyos,
[17:16] Lumuhod ito sa lupa na halos halikan na ang Kanyang mga paa, at nagpasalamat sa Kanya. Ang lalaking ito ay isang Samaritano.
[17:17] Sumagot si Jesus at sinabi, "Di ba't 10 ang nawalan ng ketong sa katawan? Nasaan na ang 9?
[17:18] Wala na bang ibang bumalik para magbigay papuri sa Diyos, kundi sa dayuhang ito?
[17:19] At sinabi Niya dito, "Tayo. Lumakad ka na. Ang iyong pananalig ang nagligtas sa 'yo."
[17:20] At dumating ang panahon na pinilit Siyang hingan ng sagot ng mga Pariseo sa kung kailan magaganap ang pagdating ng Kaharian ng Diyos. Sinagot Niya ang mga ito at sinabi, "Ang Kaharian ng Diyos ay hindi dumarating sa pamamagitan ng pagmamasid,
[17:21] ni walang makapagsasabi, 'Tignan niyo, nandito!' o 'Tignan niyo, nandoon!' Dahil makikita niyo na lang, ang Kaharian ng Diyos ay sumasainyo na."
[17:22] Sinabi pa Niya sa mga alagad, "Darating ang mga araw na aasamin n'yong makita ang isa sa mga araw ng Anak ng Tao, at di niyo 'to makikita.
[17:23] At sasabihin nila sa inyo, 'Tignan nyo, nandito; o tignan niyo, nandoon.' Huwag n'yong puntahan ang mga iyon, o sumunod man sa kanila.
[17:24] Dahil gaya ng kidlat na kumikislap mula sa isang lugar sa ilalim ng langit, at nakikitang nagliliwanag sa kabilang lugar sa ilalim ng langit; gayun din naman ang araw ng muling pagdating ng Anak ng Tao.
[17:25] Pero dapat muna Siyang maharap sa maraming paghihirap, at tratuhin na parang basura ng henerasyong ito.
[17:26] At tulad sa panahon ni Noe, gayun din naman sa panahon ng muling pagdating ng Anak ng Tao.
[17:27] Sila'y nagkakainan, nag-iinuman, kumukuha ng babaing pakakasalan, at naghahandog sa kanilang anak para ikasal, hanggang sa araw na si Noe ay pumasok na sa arko, dumating ang malaking baha, at nasawi silang lahat.
[17:28] Kaparehas din noong panahon ni Lot. Sila'y nagkakainan, nag-iinuman, namimili, nagbebenta, nagtatanim, at nagpapatayo ng bahay.
[17:29] Pero noong araw na lumabas ni Lot sa Sodom, doon umulan ng apoy at asupre, na lumamon sa kanilang lahat.
[17:30] Magiging ganito rin sa araw na ihayag na ang Anak ng Tao sa Kanyang muling pagparito.
[17:31] Sa araw na 'yon, ang nasa bubungan, ay huwag nang bumaba para kunin pa ang kanyang mga gamit na nasa loob ng bahay. At gayun din, ang nasa bukid ay huwag nang umuwi pa.
[17:32] Tandaan niyo ang asawa ni Lot.
[17:33] Sinumang magsumikap na iligtas ang kanyang buhay ay mawawalan nito; at sinuman ang mawalan nito ay maiingatan ito.
[17:34] Sinasabi Ko sa inyo, sa gabing iyon ay may dalawang tao sa isang kama; ang isa'y kukunin, at ang isa nama'y maiiwan.
[17:35] Magkasamang gigiling ang dalawang babae; kukunin ang isa, at ang isa'y maiiwan.
[17:36] May dalawang nasa bukid; ang isa'y kukunin, at ang isa nama'y maiiwan.
[17:37] Sumagot sila at sinabi sa Kanya, "Saan po ito magaganap, Panginoon?" At sinabi Niya sa kanila, "Kung saan man nandoon ang bangkay, doon magkukumpulan ang mga buwitre."
[18:1] At nagkuwento Siya sa kanila ng isang talinghaga para sila'y patuloy na manalangin nang di nasisiraan ng loob.
[18:2] Sinabi Niya, "May isang hukom sa isang lungsod, na walang takot sa Diyos at wala ring taong nirerespeto.
[18:3] May balo rin sa lungsod na iyon na pumunta sa kanya at sinabi, "Ipaghiganti mo ko sa aking kaaway."
[18:4] At tumanggi siya sa loob ng ilang panahon: pero pagkatapos ay sinabi niya sa kanyang sarili, 'Bagamat di ako takot sa Diyos, o may respeto kanino man,
[18:5] pero dahil kulit nang kulit itong balong ito sa akin, ipaghihiganti ko na siya, dahil baka mabuwisit nako sa dalas niyang pumunta rito.
[18:6] At sinabi ng Panginoon, "Unawain niyo ang sinabi nitong tiwaling hukom.
[18:7] Hindi ba't ipaghihiganti ng Diyos ang Kanyang hinirang na umiiyak sa Kanya araw at gabi, kahit pa mapagpasensya Siya sa tao?
[18:8] Sinasabi Ko sa inyo na ipaghihiganti Niya sila agad. Pero sa muling pagdating ng Anak ng Tao, makakakita kaya Siya ng pananalig sa daigdig?
[18:9] Nagkuwento din Siya ng ganitong talinghaga para sa ilan na may kumpiyansa sa sarili na sila'y matutuwid pero walang pagpapahalaga sa iba,
[18:10] May dalawang taong umakyat sa loob ng templo para manalangin: yung isa ay Pariseo, at yung isa naman ay isang kolektor ng buwis.
[18:11] Tumayo doon ang Pariseo at mag-isang nanalangin, "Diyos, pinasasalamatan Ko po Kayo, na hindi po ako tulad ng ibang mga tao dyan - mga magnanakaw, mga mandaraya, mga immoral, o gaya ng isang kolektor ng buwis na ito.
[18:12] Dalawang beses po akong mag-ayuno kada linggo, at nag-iikapo po ako mula sa lahat ng aking ari-arian.
[18:13] Ang kolektor ng buwis, na nakatayo lang sa malayo, ay di maatim na tumingin man lang sa langit, sinusuntok ang dibdib at sinasabi, "Diyos, maawa po Kayo sa isang â€‹makasalanang tulad ko."
[18:14] Sinasabi Ko sa inyo, ang taong ito ay bumaba at umuwi sa kanyang tahanan nang may dalang katuwiran kaysa sa isa. Dahil ang bawat isang nagmamataas ay ibababa, at ang nagpapakumbaba ang siyang itataas.
[18:15] At dinala nila sa Kanya pati na ang mga sanggol, para mahawakan Niya ang mga ito. Pero nang makita ito ng Kanyang mga alagad, pinagsabihan nila ang mga ito.
[18:16] Kaya't tinawag sila ni Jesus at sinabi, "Pabayaan n'yong lumapit sa Akin ang mga maliliit na bata at huwag niyo silang pagbawalan, dahil sa mga tulad nila ipinagkakaloob ang Kaharian ng Diyos.
[18:17] Sinasabi Ko sa inyo ang totoo, sinumang di tatanggap sa Kaharian ng Diyos gaya ng isang malinggit na bata ay hindi kailanman makakapasok dito.
[18:18] At may isang taong may katungkulan ang nagtanong sa Kanya at sinabi, "Mabuting mangangaral, ano po ang dapat Kong gawin para magmana ng walang hanggang Buhay?"
[18:19] Sinabi ni Jesus sa kanya, "Bakit mabuti ang tawag mo sa Akin, samantalang walang ibang mabuti maliban sa nag-iisang Diyos?
[18:20] Alam mo ang mga ipinag-uutos, diba? 'Huwag kang mangangalunya,' 'Huwag kang papatay ng tao,' 'Huwag kang magnanakaw,' 'Huwag kang magsisisnungaling,' 'Igalang mo ang iyong ama at ang iyon ina.'"
[18:21] At sinabi nito, "Ginagampanan ko na po ang lahat ng ito mula pa po pagkabata.
[18:22] Nang marinig ngayon ni Jesus ang mga bagay na ito sa kanya, sinabi Niya dito, "May isa ka na lang na di pa nagagawa. Ibenta mo'ng lahat ng mayroon ka, ipamahagi sa mga mahihirap, at magkakaroon ka ng imbak na yaman sa langit. Pagkatapos nyan, halika at sumunod ka sa Akin."
[18:23] At nang marinig niya ito, dinamdam niya ito ng sobra-sobra, dahil napakayaman niya.
[18:24] Nang makita ni Jesus na sobra-sobra itong nagdamdam, sinabi Niya, "Ganyan kahirap papasok ang mga may kaya sa Kaharian ng Diyos!
[18:25] Dahil mas madali pa sa isang kamelyong pumasok sa butas ng karayom, kaysa sa isang mayaman na pumasok sa Kaharian ng Diyos.
[18:26] At sinabi ng mga nakarinig nito, "Sino po kaya ang maaaring maligtas?"
[18:27] Sinabi Niya, "Ang mga bagay na di kayang gawin ng tao ay kaya ng Diyos."
[18:28] Kaya't sinabi ni Pedro, "Tignan Niyo, iniwan na po namin ang lahat para sumunod sa Inyo."
[18:29] At sinabi Niya sa kanila, "Sinasabi Ko sa inyo ang totoo, "Walang taong iniwanan ang kanyang pamilya o mga magulang, o mga kapatid, o asawa, o mga anak, alang-alang sa Kaharian ng Diyos,
[18:30] ang di tatanggap ng higit pa sa panahon ngayon, at sa mga panahon pang darating, walang hanggang Buhay."
[18:31] Kaya't ibinukod Niya ang 12, at sinabi sa kanila, "Pansinin niyo, papunta na tayo sa Jerusalem at ang lahat ng mga bagay na naisulat ng mga propeta patungkol sa Anak ng Tao ay mangyayari.
[18:32] Dahil ipagkakanulo Siya sa mga dayuhan, kung saan Siya paglalaruan, tatratuhin na parang hayop, at duduraan.
[18:33] Hahagupitin din nila Siya, papatayin, at sa ikatlong araw ay babangon muli."
[18:34] At wala silang naintindihan sa mga bagay na ito: nakatago rin ang kahulugan ng salitang ito sa kanila. Gayun din naman, wala silang kaalam-alam sa mga bagay na nabanggit.
[18:35] At dumating ang panahon, na habang Siya'y palapit sa Jerico, may isang bulag na nakaupo sa tabing daan na namamalimos.
[18:36] Nang marinig ang pagdating ng mga tao, nagtanong siya kung ano ang nangyayari.
[18:37] At sinabi nila sa kanya na si Jesus na Nazareno ay paparating.
[18:38] Kaya't sumigaw siya habang sinasabi, "Jesus, Anak ni David! Maawa po Kayo sa akin!"
[18:39] At yung mga taong nasa harapan ay pinagsabihan siyang manahimik lang, pero lalo pa siyang nagsisigaw gaya ng nauna, "Anak ni David, maawa po kayo sa akin!"
[18:40] Kaya't napatigil si Jesus, at nag-utos na dalhin siya sa Kanya. At nang siya'y kaharap na Niya, tinanong Niya ito,
[18:41] "Anong gusto mong gawin Ko para sa 'yo?" sabi Niya. Sagot naman nito, "Panginoon, magbalik ang aking paningin!"
[18:42] At sinabi ni Jesus sa kanya, "Magbalik nga sa 'yo ang iyong paningin. Ito'ng pananalig mong ito ang nagligtas sa 'yo."
[18:43] At biglang nagbalik ang kanyang paningin at sumunod sa Kanyang nagpupuri sa Diyos. Lahat din ng taong nakakita nito ay nagbigay papuri sa Diyos
[19:1] hanggang sila'y makapasok sa loob ng Jerico.
[19:2] At kapansin-pansin, doo'y may isang lalaking nagngangalang Zaqueo, na siyang lider ng mga kolektor ng buwis, at siya'y mayaman.
[19:3] At nagsikap itong makita at makilala kung sino si Jesus pero hindi nito magawa dahil sa dami ng tao at dahil maliit lang siya.
[19:4] Kaya't tumakbo siya sa unahan at umakyat sa isang puno ng sikomoro para makita Siya, dahil doon ang punta Niya.
[19:5] Nang makarating na si Jesus sa lugar na iyon, tumingala ito, at nang makita siya, ay sinabi dito, "Zaqueo, bilis, bumaba ka dyan dahil sa bahay mo Ako magpapalipas ng oras ngayong araw!"
[19:6] Nagmamadali itong bumaba, at masayang pinaunlakan Siya.
[19:7] Nang makita nila ito, nagbulungan silang lahat at sinabi, "Pumunta Siya para maging bisita nitong taong kilalang makasalanan.
[19:8] Tumayo si Zaqueo at sinabi, "Tignan niyo po Panginoon, kalahati ng aking mga ari-arian ay binibigay ko na po sa mga mahihirap, at kung may nakuha akong anumang bagay kanino man mula sa pangungurakot ay isasauli ko po dito ng apat na beses ang dami.
[19:9] At sinabi ni Jesus sa kanya, "Dumating sa tahanang ito ang kaligtasan ngayong araw ding ito, dahil ang lalaking ito ay anak rin ni Abraham.
[19:10] Dahil ang Anak ng Tao ay dumating para hanapin at iligtas ang mga napapahamak.
[19:11] At habang pinakikinggan nila ang mga bagay na ito, nagbigay Siya ng isa pang talinghaga, dahil malapit lang Siya sa Jerusalem at dahil inaakala nila na ang Kaharian ng Diyos ay bigla na lang lilitaw.
[19:12] Kaya't ganito ang sinabi Niya, "May isang taong maharlika na pumunta sa isang malayong bansa para tanggapin ang kanyang kaharian at magbalik pagtapos.
[19:13] At tinawag niya ang kanyang 10 tauhan, inabutan sila ng 10 minang ginto, at sinabi sa kanila, 'Palaguin niyo hanggang sa pagbabalik ko.'
[19:14] Pero ayaw sa kanya ng kanyang mga mamamayan, at nagpadala pa ng mga representante para puntahan siya. Sabi nila, 'Hindi namin gustong maghari sa amin ang taong ito.'
[19:15] At dumating ang panahon nang siya'y bumalik na, matapos tanggapin ang kaharian, na nag-utos siyang tawagin na humarap sa kanya ang mga tauhang binigyan niya ng pera, para alamin kung magkano ang kinita ng bawat isa sa pangangalakal.
[19:16] Kaya't lumapit ang una at sinabi, 'Panginoon, ang inyong mina ay tumubo po ng 10 mina.'
[19:17] At sinabi niya rito, 'Magaling, mabuting lingkod! Dahil naging matapat ka sa kaunti, sa 'yo na ang pamamahala ng 10 lungsod.'
[19:18] Lumapit naman ang pangalawa at sinabi, 'Panginoon, ang inyong mina ay tumubo po ng lima pang mina.'
[19:19] At gayun din ang sinabi nito sa kanya, 'Maging tagapamuno ka sa limang lungsod.'
[19:20] At lumapit yung isa pa at sinabi, 'Panginoon, tignan niyo po, nandito ang inyong mina na pinaka tago-tago ko po sa isang panyo;
[19:21] Dahil natatakot po ako sa inyo, mabagsik po kasi kayo. Kinukuha po ninyo ang bagay na hindi kayo ang naglagay at inaani ang bagay na hindi kayo ang nagtanim.'
[19:22] At sinabi niya dito, 'Mula sa salitang lumabas sa iyong bibig ay hahatulan kita, masamang lingkod!' Alam mo palang mabagsik akong tao, dahil kinukuha ko ang hindi ako ang naglagay at inaani ang hindi ko itinanim.
[19:23] Kung ganoon nga, ba't di mo na lang idiniposito ang pero ko sa bangko, para sa pagbabalik ko ay makolekta ko 'to ng may tubo?
[19:24] At sinabi niya sa mga nakatayo doon, 'Kunin niyo sa kanya ang mina at ibigay sa taong may 10 mina.'
[19:25] (Pero sinabi nila sa kanya, 'Panginoon, mayroon na po siyang 10 mina.')
[19:26] Sinasabi ko sa inyo, 'Sa bawat isang mayroon na ito ibibigay. At mula sa kanya na wala nito kukunin, kung ano ang mayroon pa sa kanya.
[19:27] Bukod pa dyan, dalhin niyo dito yung mga kaaway ko na ayaw akong maghari sa kanila at pagpapatayin niyo sila sa harapan ko.'
[19:28] At pagkatapos Niyang magsalita ay nauna na Siya paakyat ng Jerusalem.
[19:29] At dumating ang panahon, nang Siya'y malapit na sa Betfage at Betania sa bundok kung tawagin ay Olibo na inutusan Niyang lumakad and dalawa sa Kanyang mga alagad.
[19:30] Sinabi Niya, "Puntahan niyo ang barangay sa harapan niyo kung saan ay matatagpuan n'yong nakatali ang isang bisirong asno na hindi pa nasakyan ninuman. Kalagan at dalhin niyo dito.
[19:31] At kung may magtanong sa inyo, 'Bakit niyo ito kinakalagan?' Sabihin niyo, 'Kailangan po kasi ito ng Panginoon.'"
[19:32] At pagkaalis ng mga napag-utusan ay natagpuan nila iyon, ayon sa pagkakasabi Niya sa kanila.
[19:33] At nang kinakalagan na nila yung bisirong asno, sinabi sa kanila ng mga may-ari nito, 'Bakit niyo kinakalagan 'yang bisirong asno?'
[19:34] At sinabi nila, 'Kailangan po siya ng Panginoon.'
[19:35] At dinala nila ito kay Jesus: inilagay nila ang kanilang mga damit sa ibabaw ng batang asno, at isinakay nila si Jesus sa ibabaw noon.
[19:36] At nilalatagan nila ng kanilang mga balabal ang kalsadang Kanyang dinaraanan.
[19:37] Nang Siya'y malapit na sa lugar na paahon sa bundok ng mga Olibo, nagsimulang magdiwang at maingay na nagpuri sa Diyos ng sabay-sabay ang sangkatutak na bilang ng mga alagad doon dahil sa lahat ng mga himalang nasaksihan nila.
[19:38] Ganito ang sigaw nila, "Bigyang parangal ang Hari na parating sa pangalan ng Panginoon! Tagumpay at kasiyahan sa kalangitan, at kaluwalhatian sa Kaitaas-taasan!
[19:39] At ilan sa mga Pariseong kasama sa makapal na tao roon ay nagsabi sa kanya, "Guro, pakisaway naman po ang mga alagad niyo."
[19:40] Sumagot naman Siya at sinabi sa kanila, "Sinasabi Ko sa inyo, kung tatahimik sila, agad na magsisigawan ang mga batong ito."
[19:41] Nang malapit na Siya, pinagmasdan Niya ang lungsod, at iniyakan ito.
[19:42] Sabi Niya, "Kung alam mo lang sana ngayong araw na ito, ang mga bagay na magbibigay sa iyo ng tagumpay at kasiyahan! Pero ngayon, nakatago na ang mga ito mula sa iyong mga mata.
[19:43] Dahil ito ang mangyayari sa iyo sa pagdating ng araw: ang iyong mga kaaway ay maghuhukay ng kanal sa paligid mo, at paliligiran ka nila sa lahat ng panig ng lungsod para ipitin ka sa loob.
[19:44] At ibabato ka nila sa lupa kasama ng iyong mga anak na nasa loob ng iyong lungsod. Hindi sila mag-iiwan ng anumang batong nakapatong sa isa pang bato, dahil wala kang kaalam-alam na dumating na ang panahon ng pagbisita Ko sa iyo.
[19:45] Pagpasok Niya sa templo, sinimulan Niyang itaboy ang mga nagtitinda doon, pati na ang mga bumibili.
[19:46] Ang sabi Niya sa kanila, "Nasusulat, 'Bahay-dalanginan ang Aking bahay,' pero ginawa niyo itong lungga ng mga mandarambong!"
[19:47] At araw-araw Siyang nagturo sa loob ng templo, bagamat nagsikap ang mga pangulo ng kaparian, ang mga dalubhasa sa Biblia, at ang mga matataas na lider ng sambayanan na iligpit Siya,
[19:48] pero di sila makakita ng paraan kung paano ito gagawin dahil ang lahat ng tao ay gustong-gusto Siyang pakinggan.
[20:1] At dumating ang panahon, sa isa sa mga araw na iyon, habang nagtuturo at nagpapahayag Siya ng masayang balita sa mga tao sa loob ng templo, na dinagsa Siya ng mga paring opisyal, mga dalubhasa sa Biblia at ng mga matatandang pinuno.
[20:2] Kinausap Siya at sinabi, "Sabihin Mo sa amin, anong awtoridad mayroon ka para gawin ang mga bagay na ito, o kung sino ang nagbigay sa Iyo ng awtoridad na ito?
[20:3] Sumagot naman Siya at sinabi sa kanila, "Tatanungin Ko rin kayo sa isang bagay at sagutin niyo Ako,
[20:4] Ang Paglulublob ni Juan, galing ba ito sa langit, o galing sa mga tao?
[20:5] Nag-usap usap sila sa isa't isa at sinabi, "Kung sasabihin natin, 'Sa langit', baka sabihin Niya, 'Eh, bakit niyo siya di pinaniwalaan?'
[20:6] Pero kung sasabihin natin, 'Sa mga tao,' babatuhin naman tayo ng lahat ng tao, dahil kumbinsido silang si Juan ay isang propeta.
[20:7] Kaya't sinagot na lang nila, na hindi nila masabi kung saan ito galing.
[20:8] At sinabi ni Jesus sa kanila, "Hindi Ko rin sasabihin sa inyo kung anong awtoridad mayroon Ako para gawin ang mga bagay na ito."
[20:9] Kaya't nagsimula Siyang magsalita sa mga tao ng ganitong talinghaga, "May isang taong nagpatanim ng mga ubas, pinagkatiwala iyon sa mga magbubukid, at pumunta sa isang malayong bansa kung saan namalagi siya ng mahabang panahon.
[20:10] Nang dumating ang tamang panahon ay nagpadala siya ng katiwala sa mga magbubukid para matanggap na niya ang mga bunga ng ubasan. Pero tinambangan ito ng mga magbubukid at pinauwi siyang walang kadala-dala.
[20:11] At muli siyang nagpadala ng isa pang katiwala, binugbog din ito, binastos at pinauwing walang kadala-dala.
[20:12] At muli siyang nagpadala sa pangatlong pagkakataon. Sinugatan din ito at itinapon palabas.
[20:13] Kaya't sinabi na ng may-ari ng ubasan, 'Ano na ang gagawin ko? Ipapadala ko na ang minamahal kong anak, baka sakaling mahiya na sila pagka nakita siya.'
[20:14] Pero nang makita siya ng mga magbubukid, nag-usap usap sila at sinabi, 'Ito ang tagapagmana. Halikayo't patayin natin siya para mapa sa atin na ang kanyang mamanahin.'
[20:15] Kaya't pinalabas nila siya ng ubasan, at doon siya pinatay. Ano sa palagay niyo ngayon ang gagawin ng may-ari ng ubasan sa kanila?
[20:16] Pupunta siya doon, pagpapapatayin ang mga magbubukid, at ipagkakatiwala ang ubasan sa iba." At nang marinig nila ito ay sinabi nila, "Huwag nawang mangyari!"
[20:17] At tinitigan Niya sila sabay sabi, "Kung ganoon, ano 'tong nasusulat, 'Ang batong itinapon lang ng mga manggagawa ang siyang naging pinakamahalagang batong sandigan?'
[20:18] Sinumang malaglag sa ibabaw ng batong iyon ay magkakahiwa-hiwalay, pero ang sinumang bagsakan nito ay madudurog na parang pulbos."
[20:19] At ang mga paring opisyal at mga dalubhasa sa Biblia ay sinikap na arestuhin Siya nang oras ding iyon dahil alam nilang sinabi Niya ang talinghagang iyon laban sa kanila. Takot lang sila sa taong bayan.
[20:20] Inobserbahan nila Siya at nagpadala ng mga espiyang nagpapanggap na mga taong matuwid, nang sa ganoon ay mahuli nila Siya sa Kanyang mga salita, at dalhin Siya sa pamamahala at kapangyarihan ng gobernador.
[20:21] At nagtanong sila sa Kanya ng ganito, "Guro, alam po naming nagsasabi at nagtuturo Kayo ng tama, at hindi ninyo tinatanggap ang sinuman batay sa panlabas na katangian nito, kundi ay matapat na nagtuturo sa mga pamamaraan ng Diyos.
[20:22] Naaayon po ba sa Kautusan ng Diyos na magbigay tayo ng buwis kay Cesar o hindi?
[20:23] Pero nalalaman Niya ang kanilang masamang pinaplano at sinabi sa kanila, "Bakit niyo ako tinutukso?
[20:24] Ipakita niyo sa Akin ang isang denario. Kaninong mukha at tatak ang nandito?" Sumagot sila at sinabi, "Kay Cesar po."
[20:25] At sinabi Niya sa kanila, "Ibalik niyo kay Cesar ang mga bagay na kay Cesar, at sa Diyos ang mga bagay na sa Diyos."
[20:26] Di nila Siya mahuli sa mga salitang binibitiwan Niya sa mga tao, at sa pagkamangha nila sa Kanyang sagot, sila'y nanahimik.
[20:27] Pinuntahan din Siya ng ilan sa mga Saduseo na di naniniwalang may pagkabuhay na muli. Tinanong nila Siya,
[20:28] at sinabi, "Guro, sinulat po ni Moises para sa atin, 'Kung may isang mamatayan ng lalaking kapatid at ito'y may asawa, pero walang anak, ang lalaking kapatid nito ay dapat na pakasalan ang nabiyudang asawa, at magtaguyod ng binhi para sa kanyang yumaong kapatid na lalake.
[20:29] Mayroon ngang pitong magkakapatid na lalake: at ang unang nag-asawa ay namatay ng walang anak.
[20:30] At ang pangalawa'y pinakasalan ang babaing nabyuda at namatay na walang anak.
[20:31] Kaya't pinakasalan siya ng pangatlo, at pare-parehas ang nangyari sa kanila hanggang sa ika-7. Namatay silang walang naiwang mga anak.
[20:32] Sa bandang huli, namatay din ang babae.
[20:33] Kaya't sa muling pagka-buhay, sino ngayon ang magiging asawa niya, kung ang pito'y naging asawa siya?
[20:34] Kaya't sumagot si Jesus at sinabi sa kanila, "Ang mga anak ng mundong ito ay nagpapakasal, at ibinibigay para makasal.
[20:35] Pero silang mga tinuturing na karapat-dapat na magkamit ng mundong iyon, at ng pagkabuhay mula sa mga patay, ay di na nagpapakasal o ibinibigay para ikasal.
[20:36] Di na rin sila mamamatay, dahil kapantay na nila ang mga anghel at sila'y mga anak ng Diyos dahil sila'y mga anak ng muling pagkabuhay.
[20:37] Tungkol naman sa pagbangon ng mga patay, maski na si Moises ay nagpatunay nang sa harapan ng mababang punong nagliliyab, ay tinawag niya ang Panginoon na Diyos ni Abraham, at Diyos ni Isaac, at Diyos ni Jacob.
[20:38] Dahil hindi Siya Diyos ng mga patay, kundi ng mga nabubuhay, dahil lahat ay nabubuhay pag nasa Kanya.
[20:39] Sumagot din ang ilan sa mga dalubhasa sa Biblia at sinabi nila, "Guro, maganda po ang pagkakasabi Niyo."
[20:40] At hindi na sila nagtangkang magtanong pa sa Kanya ng kahit ano.
[20:41] Kaya't sinabi Niya sa kanila, "Paano nila masasabing ang Kristo ay anak ni David,
[20:42] kung si David mismo ang nagsabi sa aklat ng mga Awit nito, "Sinabi ng Panginoon sa aking Panginoon, 'Maupo Ka bilang kanang kamay Ko,
[20:43] Hanggang sa gawin Kong tuntungan ng mga paa Mo ang Iyong mga kaaway.
[20:44] Kung tinawag Siya ni David na Panginoon, paanong naging anak Siya nito?
[20:45] At habang nakikinig ang lahat ng mga tao, sinabi Niya sa Kanyang mga alagad,
[20:46] Mag-ingat kayo sa mga dalubhasa sa Biblia na mahilig maglakad na nakasuot ng magagarang damit, at gustong-gusto ang mga parangal na bigay sa kanila sa mga pampublikong pagpupulong, ang mga espesyal na upuan sa loob ng mga simbahan, at ang mga puwesto para sa mga panauhing pandangal sa mga handaan.
[20:47] Sila ang mga lumalamon sa kabuhayan ng mga babaing biyuda, at kunwari pang nagdadasal ng pagkahaba-habang panalangin. Tatanggapin nila ang mas mabigat na kaparusahan.
[21:1] At habang nagmamasid ay nakita Niya ang mga mayayamang naglalagay ng kanilang mga handog sa loob ng kabang yaman.
[21:2] At nakita din Niya ang isang mahirap na biyudang naglalagay doon ng dalawang dyes sentimo,
[21:3] At sinabi Niya, "Sinasabi Ko sa inyo ang totoo, na ang mahirap na biyudang ito ay naglagay ng mas higit pa kaysa sa kanilang lahat,
[21:4] Dahil lahat sila'y naglagay ng mga handog sa Diyos mula sa kanilang sobra-sobrang yaman, pero inilagay niya ang buong kabuhayan niya sa kabila ng kanyang kahirapan.
[21:5] At habang ang ilan ay nagsasalita tungkol sa templo, kung paano ito napapalamutian ng magagandang bato at mga handog, sinabi Niya,
[21:6] "Patungkol sa mga bagay na ito na nakikita niyo, darating ang mga araw na walang matititrang batong nakapatong sa isa pa, na hindi babagsak sa lupa!"
[21:7] Nagtanong sila sa Kanya at sinabi, "Guro, kailan po kaya mangyayari ang mga ito? At ano po ang senyales na malapit na pong mangyari ang mga ito?"
[21:8] At sinabi Niya, "Mag-ingat kayo para di kayo malinlang. Dahil maraming darating na gagamitin ang Aking pangalan â€‹at magsasabi, 'Ako ang Kristo,' at, 'Dumating na ang panahon!' Huwag niyo silang puntahan at sundin.
[21:9] Pero pag nakarinig kayo ng tungkol sa mga digmaan at mga komosyon, huwag kayong matakot. Dahil dapat munang mangyari ang lahat ng mga ito, ngunit ang katapusan ay di pa darating agad-agad.
[21:10] Kaya't sinabi Niya sa kanila, "Makikipagdigmaan ang isang bansa laban sa ibang bansa, at kaharian laban sa kaharian.
[21:11] Bukod pa rito ay magkakaroon ng mga malalakas na lindol, kakulangan sa pagkain, mga salot sa iba't ibang lugar, mga nakakatakot na kaganapan at mga kakaibang mga senyales mula sa kalangitan.
[21:12] Pero bago mangyari ang mga ito ay dadakipin nila kayo, uusigin, kakastiguhin sa mga simbahan, mga bilangguan, at sa harapan ng mga hari't mga pinuno alang-alang sa pangalan Ko.
[21:13] Pero ito'y magiging dahilan para magbigay kayo ng testimonya sa kanila.
[21:14] Kaya't lagi n'yong tatandaan na di niyo kailangang maghanda sa inyong isasagot,
[21:15] dahil bibigayan Ko kayo ng bibig at karunungan na di kayang pabulaanan o kontrahin ng lahat ng inyong mga kalaban.
[21:16] At tatraydorin kayo ng inyong mga magulang, mga kapatid, mga kababayan, mga kaibigan, at ilan sa inyo ay ipapapatay nila.
[21:17] At kamumuhian kayo ng lahat dahil sa Aking pangalan.
[21:18] Pero hindi kayo mamamatayan ng isa mang buhok sa inyong ulo.
[21:19] Sa inyong katatagan ay makakamit niyo ang inyong mga kaluluwa.
[21:20] At pagka nakita niyo na ang Jerusalem na napapaligiran ng mga campo militar, sa puntong iyon, alam niyo na nalalapit na ang pagkawasak nito.
[21:21] Kaya't umalis na dapat ang lahat ng mga nasa loob ng Judea at hayaang lumikas agad sa mga kabundukan, ganoon din ang mga nasa lalawigan sa paligid nito na huwag nang pumunta pa doon.
[21:22] Dahil ang mga ito ay mga araw ng paghihiganti, para matupad ang lahat ng mga naisulat.
[21:23] Pero lagot ang mga buntis at ang mga nagpapasuso sa mga araw na iyon, dahil magkakaroon ng napakatinding kahirapan sa lupaing ito, at matiniding galit laban sa mga taong ito.
[21:24] Sila nga'y mapapabagsak sa talim ng espada, at dadalhing bihag papunta sa lahat ng mga bansa. Tatapakan ng mga dayuhang bansa ang Jerusalem hanggang sa matapos ang itinakdang panahon sa mga dayuhang bansa.
[21:25] At may masasaksihang mga senyales sa araw at sa buwan, at lahat ng mga bituwin, at kapighatian na may kasamang kalituhan sa mga bansa sa daigidig; pagdagundong ng karagatan at pagdaluyong ng alon.
[21:26] Hihimatayin ang mga tao dahil sa takot at sa pag-hihintay sa mga darating pang bagay sa daigdig. Dahil mayayanig ang mga puwersang nagpapanatili sa buong kalawakan.
[21:27] At pagkatapos ay makikita nila ang Anak ng Tao na parating dala ng alapaap nang may kapangyarihan at dakilang kaluwalhatian.
[21:28] Pero pagka nagsimula nang mangyari ang mga ito, tumingin kayo sa itaas, at tumingala kayo, dahil nalalapit na ang inyong kaligtasan.
[21:29] At nagsaad Siya ng isang talinghaga sa kanila, "Pagmasdan niyo ang puno ng igos at lahat ng mga puno.
[21:30] Pagka sibol ng kanilang mga dahon, makikita't malalaman niyo sa inyong mga sarili na malapit na ang tag-init.
[21:31] Kaya't tulad din nito, kapag nakita n'yong nangyayari na ang mga bagay na ito, dapat nyong malaman na ang Kaharian ng Diyos ay malapit na.
[21:32] Sinasabi Ko sa inyo ang totoo, na hindi lilipas ang henerasyong ito hangga't di nagaganap ang lahat.
[21:33] Ang langit at lupa'y maglalaho, pero di kailanman maglalaho ang Aking mga salita.
[21:34] Pero bantayan n'yong mabuti ang inyong mga sarili baka sa anumang panahon ang inyong mga puso ay mabigatan ng paglalasing at epekto nito sa katawan, mga pag-aalala sa mga pangangailangan sa buhay, at dumating na lang sa harap niyo ang araw na iyon ng di kayo handa.
[21:35] Dahil darating ito na parang patibong sa lahat ng naninirahan sa balat ng lupa sa buong daigdig.
[21:36] Kaya't magbantay kayo at manalangin sa bawat pagkakataon, para maituring kayong karapat-dapat na makatakas sa lahat ng mga bagay na magaganap, at makatayo sa harap ng Anak ng Tao.
[21:37] At kapag araw ay nagtuturo Siya sa loob ng templo, pero sa gabi ay nasa labas siya at nagpapalipas ng oras sa bundok na kung tawagin ay Olibo.
[21:38] At lahat ng tao ay nagdadatingan ng maaga sa templo para pakinggan Siya.
[22:1] Malapit na rin ang pista ng Tinapay na Walang Lebadura na kung tawagin ay Paskua.
[22:2] Samantala, ang mga pinunong pari at mga dalubhasa sa Biblia ay naghahanap ng paraan kung paano nila Siya papatayin, dahil natatakot sila sa taong bayan.
[22:3] Kaya't sumanib si Satanas sa kalooban ni Judas na ang apelyido ay Iskariote, na kabilang sa 12.
[22:4] At pagka alis niya, ay kinausap niya ang mga pinunong pari at mga mahistrado sa kung anong paraan Siya ipagkakanulo sa kanila.
[22:5] Kaya't nagdiwang sila at sumang-ayon na bibigyan siya ng pera.
[22:6] Pagka pangako niya, ay naghanap na siya ng pagkakataon na ipagkanulo Siya sa kanila kung saan walang makakakitang mga tao.
[22:7] At dumating na ang araw ng Tinapay na Walang Lebadura, ang panahon kung kailan dapat katayin ang kordero ng Paskua.
[22:8] Kaya't pinadala Niya sina Pedro at Juan sabay sabi, "Ipaghanda niyo ang ating Paskua, para sa pagsasalo-salo natin."
[22:9] At sinabi nila sa Kanya, "Saan Niyo po gustong maghanda tayo?"
[22:10] At sinabi Niya sa kanila, "Ganito, pagkapasok niyo sa lungsod, may isang lalaking sasalubong sa inyong may bitbit na banga ng tubig. Sundan niyo siya sa loob ng bahay kung saan siya papasok.
[22:11] At sabihin niyo sa tagapamahala ng bahay, 'Pinasasabi po ng Guro sa inyo, Saan ang kuwarto kung saan Ako kakain ng Paskua kasama ng Aking mga alagad?'
[22:12] At ipapakita niya sa inyo ang isang malaking kuwarto sa itaas na may mga kagamitan na. Doon kayo maghanda."
[22:13] Lumakad nga sila at natagpuan nila kung paano ang pagkakasabi Niya sa kanila. At hinanda nila doon ang Paskua.
[22:14] At pagdating ng takdang oras, naupo Siya sa hapag-kainan kasama ang 12 mga apostol.
[22:15] At sinabi Niya sa kanila, "Labis Kong hinangad na kumain nitong Paskua kasama kayo bago Ko maghirap.
[22:16] Dahil sinasabi Ko sa inyo na di nako kakain pa nito, hanggang sa matupad na ito sa Kaharian ng Diyos.
[22:17] At pagtanggap Niya ng baso, nagpasalamat Siya at sinabi, "Kunin niyo ito, at ipamahagi sa bawat isa sa inyo.
[22:18] Dahil sinasabi Ko sa inyo, hindi na Ako iinom pa mula sa bunga ng ubasan hanggang sa pagdating ng Kaharian ng Diyos.
[22:19] At kinuha niya ang tinapay, matapos magpasalamat ay pinagpira-piraso, at ibinigay sa kanila sabay sabi, "Ito ang Aking katawan na alang-alang sa inyo ay ibinibigay Ko. Gawin niyo ito bilang ala-ala Ko."
[22:20] Ganoon din ang sinabi Niya sa baso pagkatapos ng hapunan, "Ito ang baso ng bagong testamento gamit ang Aking dugo, na para sa inyo ay ibinubuhos.
[22:21] Pero tignan niyo, ang kamay ng magkakanulo sa Akin ay kasama Ko dito sa hapag-kainan.
[22:22] At totoo ngang papanaw ang Anak ng Tao ayon sa naitakda, pero lagot ang taong tutulong na madakip Siya!"
[22:23] At nagsimula silang magtanong sa isa't isa kung sino sa kanila ang magtatangkang gumawa nito.
[22:24] Bukod pa rito, nagkaroon din ng pagtatalo sa kalagitnaan nila tungkol sa kung sino sa kanilang palagay ang pinakadakila sa kanila.
[22:25] Kaya naman sinabi Niya sa kanila, "Ang mga hari ng mga dayuhang bansa na namumuno sa kanila, at ang mga gumagamit ng kapangyarihang ito ay tinatawag na mga Tagasuporta.
[22:26] Pero hindi kayo dapat ganito, kundi ang mas dakila sa inyo ay dapat na maging tulad sa isang bagito, at ang namumuno ay tulad sa isang naglilingkod.
[22:27] Dahil sino ang mas dakila, ang nakaupo sa hapag-kainan o ang nagsisilbi? Hindi ba't ang nakaupo sa hapag-kainan? Pero nasa gitna niyo Ako na tulad sa isang nagsisilbi.
[22:28] Pero kayo ang mga nagpatuloy na kasama Ko sa kabila ng mga dinaanan Kong pagsubok.
[22:29] Kaya't Ako nama'y nagtatalaga sa inyo ng isang kaharian, kung paano nagtalaga ang Ama Ko sa Akin,
[22:30] para kayo'y makakain at makainom sa Aking hapag-kainan sa kaharian Ko, at maluklok sa mga trono para humatol sa 12 tribo ng Israel.
[22:31] At sinabi ng Panginoon, "Simon, Simon, pagmasdan mo, hiniling ni Satanas na mapasakanya ka para salain kang mabuti tulad ng ginagawa sa trigo.
[22:32] Pero nanalangin Ako para sa iyo, upang hindi bumigay ang pananalig mo. At pagka balik mo, palakasin mo ang iyong mga kapatid.
[22:33] Pero sinabi nito sa Kanya, "Panginoon, handa po akong sumama sa Inyo kahit pa sa loob ng bilangguan, at sa kamatayan!"
[22:34] At sinabi Niya, "Sinasabi Ko sa iyo, Pedro, hindi titilaok ang manok ngayong araw na ito, hangga't hindi mo tatlong beses na ipagkakailang kilala mo Ako."
[22:35] Sinabi pa Niya sa kanila, "Nang pinahayo Ko kayo na walang pitaka, baonan, at walang sapatos, nagkulang ba kayo sa kahit ano?" At sumagot sila, "Hindi po."
[22:36] Kaya't sinabi Niya sa kanila, "Pero ngayon, ang may pitaka ay dalhin ito, at ganoon din ang may baonan, at ang walang patalim ay ipagbili ang kanyang balabal, at bumili.
[22:37] Dahil sinasabi Ko sa inyo, na itong naisulat ay dapat pang mangyari sa Akin, 'At siya'y napabilang kasama ng mga kriminal.' Dahil may katuparan ang mga bagay na naisulat patungkol sa Akin.
[22:38] At sinabi nila, "Panginoon, tignan Niyo, ito po ang dalawang patalim." Kaya't sinabi Niya sa kanila, "Sapat na 'yan."
[22:39] Pagkatapos, lumabas Siya at umalis papunta sa Bundok ng Olibo, ayon sa Kanyang nakagawian. Sumunod din sa Kanya ang Kanyang mga alagad.
[22:40] At nang dumating Siya sa lugar ay sinabi Niya sa kanila, "Manalangin kayo nang di kayo malagay sa gitna ng tukso."
[22:41] At lumayo Siya sa kanila ng halos kasing layo pagka naghagis ng isang bato. Siya'y yumuko at lumuhod para manalangin.
[22:42] Sabi Niya, "Ama, kung gugustuhin Niyo po na kunin itong baso mula sa Akin; gayun pa man, hindi ang kagustuhan Ko, kundi ang sa Inyo ang mangyari."
[22:43] At may nagpakitang angel sa Kanya mula sa langit na nagpalakas sa Kanya.
[22:44] Kaya't sa kabila ng pagdurusa, nanalangin pa Siya ng mas masigasig at ang Kanyang pawis ay para nang patak ng dugong nalalaglag sa ibabaw ng lupa.
[22:45] At nang bumangon Siya mula sa pananalangin, nagpunta Siya sa mga alagad at natagpuan silang natutulog dahil sa kalungkutan.
[22:46] Kaya't sinabi Niya sa kanila, "Bakit kayo natutulog? Bumgangon kayo't manalangin, para hindi kayo malagay sa gitna ng tukso."
[22:47] Pero habang nagsasalita pa Siya, biglang may dumating na grupo ng mga kalalakihan at ang isa sa 12 na tinatawag na Judas ang nangunguna sa kanila. At lumapit ito kay Jesus para halikan Siya.
[22:48] Pero nagsalita sa kanya si Jesus, "Judas, ipinagkakanulo mo ba ang Anak ng Tao sa pamamagitan ng halik?"
[22:49] Nang makita ng mga nakapaligid sa Kanya ang susunod na mangyayari, sinabi nila sa Kanya, "Panginoon, gagamitin na po ba namin yung patalim para lumaban?"
[22:50] At tinaga ng isa sa kanila ang tauhan ng pangulo ng kaparian, at natapiyas ang kanan na taynga nito.
[22:51] At sumagot si Jesus at sinabi, "Pabayaan niyo itong isa na ito!" Kaya't hinipo Niya ang taynga nito at pinagaling siya.
[22:52] At sinabi ni Jesus sa mga nagdatingang mga pinunong pari, pati sa mga opisyal ng templo, at sa mga matatandang pinuno na laban sa Kanya, "Pumunta ba kayo dito nang may dalang mga patalim at mga batuta laban sa isang magnanakaw?
[22:53] Noong Ako'y araw-araw n'yong kasama sa loob ng templo hindi niyo man lang inunat ang inyong mga kamay laban sa Akin. Pero ngayon ang inyong oras, at ang pamamahala ng kadiliman.
[22:54] Kaya't dinakip nila Siya, pinangunahan at dinala sa loob ng bahay ng pangulo ng kaparian. Pero si Pedro ay sumusunod sa may kalayuan.
[22:55] At nang magsindi sila ng apoy sa loob ng korte, naupo na sila, nandoon din si Pedro na kasama nilang naupo.
[22:56] Pero may isang dalaga doon na nakaupo malapit sa ilawan, at pagkatitig sa kanya ay sinabi, "Ang isang ito ay kasama rin Niya!"
[22:57] Pero itinanggi niya ito sabay sabi, "Babae, hindi ko Siya kilala."
[22:58] At pagtapos ng ilang sandali ay may isa pang nakakita sa kanya at sinabi, "Kasamahan ka rin nila." Pero sinabi ni Pedro, "Manong, hindi po ako."
[22:59] At pagkalipas ng halos isang oras, may isa na namang nagkumpirma at nagsabi, "Totoo nga, ang isang ito ay nakasama Niya, dahil Galilenyo din siya."
[22:60] At sinabi ni Pedro, "Ginoo, hindi ko alam ang sinasabi niyo." At habang nagsasalita pa siya ay biglang tumilaok ang manok.
[22:61] Nang mapalingon ang Panginoon, tumingin Siya kay Pedro, at naalala ni Pedro ang sinabi ng Panginoon, sa paraan na sinabi Niya dito, "Bago tumilaok ang manok ay tatlong beses mo Akong ipagkakaila."
[22:62] Kaya't buong pait na umiyak si Pedro habang umaalis papuntang labasan.
[22:63] At ang mga lalaking nagbabantay kay Jesus ay iniinsulto at sinusuntok Siya.
[22:64] At pagtapos siyang piringan ay pinagsusuntok ang Kanyang mukha, at tinatanong pa Siya. Sabi nila, "Hulaan Mo nga kung sino ang sumuntok sa Iyo?"
[22:65] At marami pang ibang klaseng panlalapastangan ang sinabi nila sa Kanya.
[22:66] At nang magliwanag na ay nagtipon-tipon ang mga matatandang pinuno ng bayan, mga pinunong pari, at mga dalubhasa sa Biblia. At nang dalhin Siya sa gitna ng kanilang kapulungan, sinabi nila,
[22:67] "Kung ikaw nga ang Kristo, sabihin Mo sa amin." At sinabi Niya sa kanila, "Kung sabihin Ko man, hindi rin kayo maniniwala.
[22:68] At kung tatanungin Ko rin kayo, hindi niyo naman Ako sasagutin o palalayain.
[22:69] Mula ngayon, ang Anak ng Tao ay mauupo sa kanang puwesto ng kapangyarihan ng Diyos."
[22:70] Kaya't sinabi nilang lahat, "Kung ganoon, Ikaw nga ang Anak ng Diyos?" At sinabi Nito sa kanila, "Kayo ang nagsabi na Ako nga."
[22:71] Kaya't sinabi nila, "Ano pang testimoniya ang kailangan nating panghawakan, ngayong narinig na natin mula sa Kanyang sariling bibig?"
[23:1] Kaya't nagtayuang lahat ang buong kapulungang ito at dinala na Siya papunta kay Pilato.
[23:2] At sinimulan nilang akusahan Siya. Sabi nila, "Napagalaman namin na nililinlang ng taong ito ang buong bansa, at nagbabawal na magbigay ng buwis kay Cesar. Sinasabi Niya na Siya mismo ang Kristo - na isang hari!"
[23:3] Kaya't inimbestigahan Siya ni Pilato. Sabi niya, "Ikaw nga ba ang hari ng mga Judio?" At Siya'y sumagot sa kanya, "Ikaw na ang nagsabi."
[23:4] Kaya't sinabi ni Pilato sa mga pinunong pari at sa mga tao, "Wala akong makitang mali dito sa taong ito."
[23:5] Pero lalo lang silang nagpumilit. Sabi nila, "Sa pamamagitan ng Kanyang katuruan ay pinag-aalsa Niya ang mga tao sa lahat ng panig ng Judea, mula doon sa Galilea hanggang dito."
[23:6] Pero nang marinig ni Pilato ang Galilea, nagtanong siya kung ang taong ito ay isang Galilenyo.
[23:7] At nang malaman nito na Siya'y nasa ilalim ng pamamahala ni Herodes, pinadala Siya nito kay Herodes, na nandoon rin sa Jerusalem ng mga araw iyon.
[23:8] At sobrang tuwa ni Herodes nang makita si Jesus. Matagal na kasi niyang gustong makita Siya, dahil sa maraming bagay na naririnig nito tungkol sa Kanya. Bukod pa rito, umaasa itong makakita mula sa Kanya ng anumang gawang himala.
[23:9] Kaya't nagtanong ito sa Kanya tungkol sa maraming bagay, pero wala Siyang anumang isinagot dito.
[23:10] At marahas na inakusahan Siya ng mga pinunong pari pati na ang mga dalubhasa ng Bibliang nakatayo roon.
[23:11] Kaya naman kinamuhian at hinamak lang Siya ni Herodes kasama ng kanyang mga kawal. Matapos Siyang damitan ng magarang damit ay ibinalik din Siya kay Pilato.
[23:12] At naging kaibigan ang turingan nina Pilato at Herodes sa isa't isa nang araw ding iyon. Noon kasi ay nasa gitna sila ng matinding alitan.
[23:13] At nang ipatawag ni Pilato ang lahat ng mga pinunong pari at ang mga lider ng bayan,
[23:14] Sinabi niya sa kanila, "Dinala ninyo itong taong ito sa akin kagaya ng isang naguudyok sa mga tao ng rebelyon. Kaya't tignan niyo, matapos ko Siyang siyasatin sa harap niyo ay wala akong nakitang sala â€‹sa taong ito patungkol sa akusasyong ipinaparatang niyo sa Kanya.
[23:15] Hindi, kahit pa si Herodes. Dahil ipinadala ko rin Siya sa kanya, pero tignan niyo wala sa Kanyang ginawang bagay na humantong sa hatol na kamatayan.
[23:16] Kaya't matapos ko Siyang parusahan ay palalayain ko na Siya.
[23:17] Kinakailangan din talaga siyang magpalaya sa kanila ng isang bilanggo alinsunod sa Pista.
[23:18] Kaya't nagsigawan silang lahat ng sabay-sabay, "Iligpit na ang taong iyan! Pakawalan mo para sa amin si Barabbas!"
[23:19] Siya'y itinapon sa loob ng bilangguan dahil sangkot siya sa isang rebelyong ginawa sa gitna ng lungsod at sa salang sadyang pagpatay.
[23:20] Kaya't, sa kagustuhan ni Pilatong palayain si Jesus, muli niya silang kinausap.
[23:21] Pero pasigaw nilang sinabi, "Ipako sa krus, ipako Siya sa krus!"
[23:22] At sinabi niya sa kanila sa pangatlong beses, "Bakit, ano bang kasamaan ang ginawa ng taong ito? Wala akong nakitang dahilan para hatulan Siya ng kamatayan. Kaya't pagtapos ko Siyang parusahan ay palalayain ko na Siya.
[23:23] Pero nagpumilit pa rin sila gamit ang malalakas na sigaw na humihiling na maipapako Siya sa krus. Kaya't nanaig ang mga tinig nila at ng mga pinunong pari.
[23:24] At inaprubahan ni Pilato na gawin ang kahilingan nila.
[23:25] At ayon sa kanilang kahilingan, pinalaya niya para sa kanila ang taong itinapon sa bilangguan dahil sa rebelyon at sinadyang pagpatay, at ginawa niya kay Jesus ang kanilang kagustuhan.
[23:26] At habang dinadala na Siya, sinunggaban nila si Simon na isang taga Cirene na nanggaling pa sa bukid. Inilagay nila sa kanya ang krus para buhatin, habang sumusunod kay Jesus.
[23:27] At sumusunod sa Kanya ang malaking bilang ng mga tao, pati na ang mga kababaihan na nag-iiyakan rin sa sobrang lungkot sa nangyari sa Kanya.
[23:28] Pero lumingon sa kanila si Jesus at sinabi, "Mga babaing anak ng Jerusalem, huwag kayong umiyak para sa Akin, kundi umiyak kayo para sa inyong mga sarili, at para sa inyong mga anak.
[23:29] Dahil tignan niyo, darating ang mga araw na kung saan sasabihin nila, 'Mapalad ang mga di magkaanak, at ang mga sinapupunang kailanma'y di nagdalangtao, pati na ang mga dibdib na kailanma'y di nakapagpasuso.
[23:30] Sa panahong iyon, magsisimula silang magsabi sa mga bundok, 'Tabunan niyo kami!' At sa mga burol, Takpan nyo kami!'
[23:31] Dahil kung ginagawa nila ang mga bagay na ito dito sa berdeng puno, ano na ang mangyayari kapag ito'y tuyo na?
[23:32] At mayroon ding dalawa pang ibang kriminal na kasama Niyang dadalhin sa kanilang kamatayan.
[23:33] At nang dumating sila sa lugar na kung tawagin ay Bungo, doon nila Siya ipinako, at iyong dalawang kriminal - ang isa ay sa kanan, at ang isa naman ay sa kaliwa.
[23:34] Pagtapos ay sinabi ni Jesus, "Ama, patawarin Niyo po sila dahil hindi nila alam ang kanilang ginagawa." Nang paghiwa-hiwalayin nila ang Kanyang damit, nagpalabunutan sila.
[23:35] Pero ang mga taong nakatayong nanonood at ang mga pinunong kasama nila ay nanlilibak pa. Sabi nila, "Niligtas Niya ang iba, iligtas din Niya ang kanyang sarili kung Siya nga talaga ang Kristo, ang hinirang ng Diyos!"
[23:36] Pinaglaruan din Siya ng mga sundalong lumapit at nagbigay sa Kanya ng suka.
[23:37] At sabi nila, "Kung Ikaw nga ang Hari ng mga Judio, iligtas Mo ang iyong sarili."
[23:38] At mayroon din doong titulong nakasulat sa itaas Niya sa wikang Griego at Latin, pati na sa Hebreo: "Ito ang Hari ng mga Judio."
[23:39] Pero ang isa sa mga kriminal na ibinitin doon ay nilapastangan Siya. Sabi nito, "Kung Ikaw nga ang Kristo, iligtas Mo ang Iyong sarili at pati na rin kami."
[23:40] Pero sumagot ang kabila, sinaway siya, sabay sabi, "Hindi ka ba natatakot sa Diyos, yamang nakikita mo na nasa ilalim ka rin ng parehas na sentensya?"
[23:41] At totoong nararapat lang sa atin ito, dahil tinatanggap lang natin ang kabayaran sa ating mga ginawa; pero wala Siyang ginawang masama.
[23:42] At sinabi Niya kay Jesus, "Panginoon, alalahanin Niyo po ako pagdating Niyo sa kaharian Niyo.
[23:43] At sinabi ni Jesus sa kanya, "Sinasabi ko sa iyo ang totoo, sa araw na ito ay makakasama kita sa loob ng paraiso."
[23:44] At magtatanghaliang tapat na nang oras na iyon, pero naging madilim sa buong lupain hanggang sa ikatlo ng hapon.
[23:45] Matapos magdilim ng araw, napunit sa gitna ang tabing sa templo.
[23:46] At sumigaw si Jesus nang may pagkalakas na boses, sabay sinabi, "Ama, inihahabilin Ko na po ang espiritu Ko sa Inyong mga kamay." At matapos sabihin ang mga ito, nalagutan na Siya ng hininga.
[23:47] Ngayon, nang makita ng kapitan ang nangyari, pinuri niya ang Diyos sabay sabi, "Totoo ngang ang taong ito ay matuwid!"
[23:48] At ang lahat ng mga taong nagkatipon para matunghayan ang mga pangyayaring ito, matapos makita ang mga bagay na naganap, ay umuwi habang sinusuntok ang kanilang mga dibdib.
[23:49] At natunghayan din ang mga ito ng lahat ng Kanyang mga kakilala na nakatayo sa malayo at mga kababaihang sumunod sa Kanya mula pa sa Galilea.
[23:50] At kapansin-pansin ang isang lalake na nagngangalang Jose, na isang tagapagpayo sa Sanhedrin. Isa Siyang mabuti at matuwid na tao,
[23:51] mula sa Arimatea, isang lungsod ng mga Judio at siya din ay naghihintay sa pagdating ng Kaharian ng Diyos. Siya ay hindi sumangayon sa plano at ginawa nila.
[23:52] Nagpunta siya kay Pilato para hingin ang katawan ni Jesus.
[23:53] At pagkababa dito ay binalot niya ito ng telang lino, at nilagay ito sa loob ng libingang inukit mula sa bato, kung saan ay wala pang sinumang nailibing.
[23:54] At iyon ang araw ng Paghahanda, bukod pa rito ang Araw ng Pamamahinga ay magsisimula na.
[23:55] Sumunod rin ang mga kababaihan na sumama sa Kanya mula pa sa Galilea. Nakita nila ang libingan at kung paano nilagay ang Kanyang katawan doon.
[23:56] Pagkauwi nila, naghanda sila ng mga pabango at mga pamahid na langis. Pagtapos nito ay namahinga na sila sa araw ng Pamamahinga ayon sa Kautusan.
[24:1] At sa unang araw ng linggo ng umaga, pumunta sila doon sa libingan dala ang hinanda nilang pamahid na langis at may ilan pang sumama sa kanila.
[24:2] Pero natagpuan nilang naigulong ang pintuang bato mula sa libingan.
[24:3] At pagpasok nila roon, hindi nila natagpuan ang katawan ng Panginoong Jesus.
[24:4] At nangyari nga habang sila'y gulong-gulo tungkol sa bagay na ito na biglang may dalawang lalake na may maningning na mga damit ang tumayo sa tabi nila.
[24:5] Kaya't sa sobrang takot ay napa dapa sila na nakaharap ang mukha sa lupa. Sinabi ng mga ito sa kanila, "Bakit niyo hinahanap ang nabubuhay sa gitna ng mga patay?
[24:6] Wala na Siya rito, dahil bumangon Siya! Alalahanin niyo kung ano ang sinabi Niya sa inyo habang nandoon pa kayo sa Galilea.
[24:7] Ganito ang sabi Niya, "Ang Anak ng Tao ay kailangang dalhin sa mga kamay ng mga taong makasalanan, pagtapos ay maipako sa krus, at magbangon sa ikatlong araw."
[24:8] At naalala nila ang mga sinabi Niya,
[24:9] Kaya't matapos nilang bumalik mula sa libingan ay binalita nila ang mga bagay na ito sa 11 at sa lahat ng iba pa.
[24:10] At iyon ay sina Maria na Magdalena, at Joanna, pati na si Maria na ina ni Tyago, at ang iba pang kasama nila na nagsabi ng mga bagay na ito sa mga apostol.
[24:11] Pero sa mga taong nandoon, walang saysay ang dating ng mga salita nila, kaya naman di sila pinaniwalaan ng mga ito.
[24:12] Pero pagtayo ni Pedro ay tumakbo siya papunta ng libingan. At pagsilip niya roon ay nakita niya ang mga linong damit na nakalatag ng mag-isa. Pero umalis siyang takang-taka sa sarili dahil sa nangyaring ito.
[24:13] At pagkatapos, nang araw ding iyon, dalawa sa kanilang kasamahan ay nagpunta sa isang barangay na tinatawag sa pangalang Emmaus, halos pitong milya ang layo mula sa Jerusalem.
[24:14] At habang magkasama, nagkukuwentuhan sila sa isa't isa tungkol sa lahat ng mga bagay na nangyari.
[24:15] At nangyari na habang sila nga ay nag-uusap at nagtatanungan, ay lumapit si Jesus at sinamahan sila.
[24:16] Pero may pumipigil sa mga mata nila para di nila Siya makilala.
[24:17] Kaya't sinabi Niya sa kanila, "Ano ba itong mga paksa na inyong tinatalakay sa isa't isa habang naglalakad kayo, at bakit kayo mukhang malungkot?"
[24:18] Kaya't ang isa sa kanila na nagngangalang Cleopas ay sumagot at sinabi sa Kanya, "Kayo lang po yata ang nag-iisang dayuhan sa Jerusalem na di nalaman ang mga nangyari doon sa nakalipas na mga araw."
[24:19] At sinabi Niya sa kanila, "Ano iyon?" Kaya't sinabi nila sa Kanya, "Tungkol kay Jesus na Nazareno, na isang lalaking propeta - makapangyarihan sa gawa at salita sa harapan ng Diyos at lahat ng tao,
[24:20] At kung paanong ang mga pinunong pari, at ang mga namumuno sa amin ay hinuli Siya para hatulan ng kamatayan at ipako Siya sa krus.
[24:21] Dahil umasa nga kami na Siya na ang magliligtas sa Israel. At bukod pa rito, nakalipas na ang tatlong araw mula nang mangyari ang lahat ng mga bagay na ito.
[24:22] At ito pa, ginulat kami ng ilan sa mga kababaihang kasama namin na maagang pumunta sa loob ng libingan,
[24:23] Hindi kasi nila natagpuan ang Kanyang katawan, at pagbalik ay sinabi sa amin na nakasaksi sila ng pangitain ng mga anghel na nagsabing Siya ay nabuhay.
[24:24] At pumunta ang ilan sa mga kasamahan namin doon sa libingan at nakita nila tulad din sa sinabi ng mga kababaihan, pero di nila Siya nakita.
[24:25] Kaya't sinabi Niya sa kanila, "O, kayong mga walang pang-unawa at mababagal ang puso na magtiwala sa lahat ng mga sinabi ng mga propeta!
[24:26] Hindi ba't kailangang maranasan ng Kristo ang mga ito, at pagtapos ay pumasok sa Kanyang kaluwalhatian?
[24:27] At ipinaliwanag Niya sa kanila simula kay Moises at mula sa lahat ng mga propeta ang lahat ng mga bagay sa Kasulatan na patungkol sa Kanya.
[24:28] At malapit na sila sa barangay kung saan sila papunta, pero napansin nila na mukhang palayo na Siya ng lakad.
[24:29] Kaya naman pinigilan nila Siya sabay sabi, "Manatili ka muna kasama namin dahil padating na ang gabi, at natapos na ang araw." At pumasok nga Siya para manatili kasama nila.
[24:30] At nangyari nang maupo Siya para kumain kasama nila, kinuha Niya ang tinapay, at pagkahati rito ay ibinigay sa kanila.
[24:31] Kaya't nabuksan ang kanilang mga mata, at nakilala nila Siya. Pero bigla Siyang naglaho mula sa kanilang paningin.
[24:32] Kaya't sinabi nila sa isa't isa, "Hindi ba't nag-aapoy ang kaibuturan ng ating puso habang kasama natin Siyang nagsasalita sa daan, at habang binubuklat Niya sa atin ang Kasulatan?
[24:33] Kaya't tumayo sila nang oras ding iyon, bumalik sa Jerusalem, at natagpuan nila ang 11 at iyong iba pang kasama nila na nagkakatipon.
[24:34] Sabi nila, "Ang Panginoon ay totoong nagbangon at nagpakita kay Simon!"
[24:35] Kaya't sinabi nila ang mga bagay na nangyari habang nasa daan sila, at kung paano nila Siya nakilala sa kalagitnaan ng paghahati ng tinapay.
[24:36] At habang sinasabi nila ang mga bagay na ito, si Jesus mismo ay tumayo sa kanilang kalagitnaan at sinabi sa kanila, "Sumainyo ang kapayapaan!"
[24:37] Pero nagulat at natakot sila. Inakala nila na nakakita sila ng isang espiritu.
[24:38] At sinabi Niya sa kanila, "Bakit kayo balisa? At ano'ng dahilan bakit naglilitawan ang mga katanungan sa inyong mga kaisipan?
[24:39] Tignan niyo ang mga kamay Ko pati na mga paa Ko, dahil Ako nga ito. Hawakan niyo Ako at malalaman niyo; dahil ang espiritu ay walang laman at mga buto tulad sa nakikita niyo na mayroon Ako.
[24:40] At pagkasabi Niya nga ng ganito ay pinakita Niya sa kanila ang Kanyang mga kamay at mga paa.
[24:41] Pero gayun pa man, habang di pa sila makapaniwala dahil sa kanilang tuwa at pagtataka, sinabi Niya sa kanila, "Mayroon ba kayong anumang makakain dito?"
[24:42] Kaya't binigyan nila Siya ng kapiraso ng inihaw na isda at ng pugad ng bubuyog.
[24:43] At pagkakuha n'yon ay kumain Siya sa harapan nila.
[24:44] At sinabi Niya sa kanila, "Ito ang mga salitang sinabi Ko sa inyo, habang nasa piling niyo pa Ako, na lahat ng mga bagay na nasulat patungkol sa Akin sa Batas ni Moises, at ng mga Propeta, pati na ang mga Awit ay dapat na matupad.
[24:45] Kaya't binuksan Niya ang kanilang isipan para maintindihan ang mga Kasulatan.
[24:46] At sinabi sa kanila, "Ganito ang naisulat, kaya't sa ganitong paraan kailangang magdusa ang Kristo at bumangon mula sa mga patay sa ikatlong araw.
[24:47] At para ang pagsisisi at pagpapatawad ng mga kasalanan ay maiproklama sa Kanyang pangalan sa lahat ng mga bansa simula sa Jerusalem.
[24:48] At kayo'y mga saksi sa mga bagay na ito.
[24:49] At, tignan nyo, ipinapadala Ko ang pangako ng Ama Ko sa inyo, pero manatili kayo sa loob ng lungsod ng Jerusalem hanggang sa maramtan kayo ng kapangyarihan mula sa itaas.
[24:50] At inakay Niya sila palabas hanggang sa Betanya at pagtaas ng Kanyang mga kamay pinagpala Niya sila.
[24:51] At nangyari na habang pinagpapala Niya sila, hiniwalay Siya mula sa kanila habang iniaangat papunta sa kalangitan.
[24:52] At pagkasamba nila sa Kaniya ay bumalik sa Jerusalem ng may matinding kagalakan,
[24:53] at lagi silang nasa loob ng templo na nagpupuri at nananalangin sa Diyos. Amen.
