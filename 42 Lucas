[1:1] Sa kabila na marami na ang nagsagawang bumuo ng maayos na salaysay nang mga bagay na pinakasiguradong pinaniniwalaan namin,
[1:2] Kung paanong ang mga bagay na ito'y inihatid rin sa amin ng mga unang nakasaksi at mga napagkatiwalaan ng Salita ng Diyos,
[1:3] Minabuti ko rin po, dahil kumpleto ang aking kaunawaan ng lahat dulot ng maingat na pagsunod sa lahat ng mga bagay na ito mula sa umpisa, na isulat sa inyo ng may pagkakasunod-sunod, kagalang-galang na Teofilo,
[1:4] Upang lubusan n'yong maunawaan ang katiyakan nang mga bagay na naituro na sa inyo.
[1:5] Sa panahon ni Herodes na hari ng Judea, may isang pari na nagngangalang Zacarias, mula sa organisasyon ni Abia. Ang kanyang asawa ay mula sa lahi ni Aaron na nagngangalang Elisabet.
[1:6] Parehas silang matuwid sa harap ng Diyos at walang bahid dungis silang namumuhay at lumalakad ayon sa lahat ng mga kautusan at turo ng Panginoon.
[1:7] Wala silang naging anak dahil walang kakayahan si Elisabet na magbuntis, at sila'y matatanda na.
[1:8] Dumating ang panahon, habang nanunungkulan siya bilang pari sa harap ng Diyos ayon sa pinagkasunduan mula sa kanyang organisasyon,
[1:9] Na ayon sa nakagawian ng mga pari, ang kanyang tungkulin ay magsunog ng insenso pagpasok niya sa templo ng Panginoon.
[1:10] Ang buong taong bayan sa labas ay nananalangin sa oras ng insenso.
[1:11] At nagpakita sa kaniya ang isang anghel ng Panginoon na nakatayo sa kanang bahagi ng altar ng insenso.
[1:12] Nagulat at sobrang natakot si Zacarias ng makita siya.
[1:13] Pero sinabi sa kaniya ng anghel, "Huwag kang matakot, Zacarias dahil dininig ang panalangin mo, at ang iyong asawang si Elisabet ay ipagbubuntis ka ng isang lalaking anak, at papangalanan mo siyang Juan.
[1:14] Magdiriwang ka sa tuwa at marami ding magdiriwang sa kanyang pagsilang.
[1:15] Dahil magiging dakila siya sa paningin ng Panginoon, at di iinom ng katas ng ubas o anumang alak. Pupuspusin siya ng Banal na Espiritu sa tiyan pa lang ng kanyang ina.
[1:16] Marami sa mga anak ni Israel ang pagbabalik-loobin niya sa Panginoon nilang Diyos.
[1:17] Mauuna siyang magpakilala sa Kanya sa espiritu at kapangyarihan ni Elias, para pagbalik-loobin ang mga puso ng mga ama sa mga anak at ang suwail sa karunungan ng matuwid. Gagawin niya ito para itatag ang isang bayang handang humarap sa Panginoon.
[1:18] Sinabi ni Zacarias sa anghel, "Paano ko malalaman na mangyayari ito gayung ako't ang aking asawa'y masyado nang matatanda?"
[1:19] Sumagot ang anghel at sinabi sa kanya, "Ako si Gabriel, na nakatayo sa harapan ng Diyos at ako'y pinadala para sabihin at ipaalam sa'yo ang mabuting balitang ito.
[1:20] Tignan mo ngayon, ika'y mapipipi at di makakapagsalita, hanggang sa araw na mangyari ang mga bagay na ito dahil hindi ka naniwala sa aking mga salita, na magaganap sa kanilang kapanahunan."
[1:21] Naghintay ng matagal ang mga tao kay Zacarias at nagtaka na inabot siya ng napakatagal sa templo.
[1:22] Pagkalabas niya, hindi siya makapagsalita sa kanila, at naunawaan nila na nakakita siya ng pangitain sa loob ng templo. Sumisenyas lang kasi siya at di na makapagsalita.
[1:23] Dumating ang panahon na nagampanan na niya ang nakatakdang mga araw ng kanyang tungkulin, at umuwi siya sa kanyang pamilya.
[1:24] Pagkatapos ng panahong iyon, nagdalang-tao ang asawa niyang si Elisabet at nagkulong siya ng limang buwan. Sinabi niya,
[1:25] "Ganito ako trinato ng Panginoon, sa mga araw na nagdaan kung saan pinagtuunan Niya ako ng pansin para tanggalin ang aking kahihiyan sa harap ng mga tao."
[1:26] Pagdating ng ika-anim na buwan pinadala ng Diyos ang anghel na si Gabriel sa isang lungsod ng Galilea, na tinatawag na Nazaret,
[1:27] sa isang birheng nakatakda nang ikasal sa lalaking nagngangalang Jose na mula sa angkan ni David. At ang pangalan ng birhen ay Maria.
[1:28] Pumasok ang anghel sa kinaroroonan niya at sinabi, "Isang masayang pagbati sa'yo! Labis-labis na kinalulugdan! Ang Panginoon ay sumasa iyo! Isa ka sa mga katangi-tanging kababaihan!"
[1:29] Pagkakita niya sa anghel, nagulumihanan siya sa sinabi nito at pinag-isipan niya ng mabuti kung ano'ng ibig sabihin ng ganitong klase ng pagbati.
[1:30] Sinabi ng anghel sa kanya, "Huwag kang matakot, Maria, dahil nakatagpo ka ng pabor sa harap ng Diyos.
[1:31] Tignan mo, ika'y magbubuntis sa iyong sinapupunan, magsisilang ka ng isang lalaki, at papangalanan mo Siyang Jesus.
[1:32] Magiging dakila Siya, at tatawaging Anak ng Katas-taasan. Ipagkakaloob sa Kanya ng Panginoong Diyos ang trono ng Kanyang amang David.
[1:33] Maghahari Siya sa tahanan ni Jacob magpakailanman, at patungkol sa Kanyang Kaharian, hindi ito matatapos."
[1:34] Kaya't sinabi ni Maria sa anghel, "Paano po ito mangyayari kung wala pa po 'kong karanasan sa isang lalake?"
[1:35] Sumagot ang anghel at sinabi sa kanya, "Sasaiyo ang Banal na Espiritu at ang kapangyarihan ng Kataas-taasan ay babalot sa iyo, kaya't ang banal na sanggol na isisilang mo ay tatawaging Ang Anak ng Diyos.
[1:36] Tignan mo ngayon, ang pinsan mong si Elisabet ay nagdadalang tao na ng isang sanggol na lalaki sa kanyang katandaan, at ika-anim na buwan na niya'ng kung tawagi'y 'baog,'
[1:37] Dahil walang bagay na di kayang gawin ng Diyos."
[1:38] Sinabi ni Maria, "Nakatingin po kayo sa lingkod na babae ng Panginoon. Mangyari po nawa sa akin ayon sa inyong sinabi. At iniwanan siya ng anghel.
[1:39] Noon ding mga araw na iyon, nagmadaling pumunta si Maria sa mataas na parte ng lalawigan, sa loob ng isang lungsod ng Juda.
[1:40] Pumasok siya sa bahay ni Zacarias at bumati kay Elisabet.
[1:41] At nang marinig ni Elisabet ang pagbati ni Maria, sumipa ang bata sa kanyang sinapupunan at napuspos si Elisabet ng Banal na Espiritu.
[1:42] Nagsalita siya ng malakas at sinabi, "Katangi-tangi ka sa mga kababaihan, at purihin ang bunga ng iyong sinapupunan.
[1:43] At ano'ng nagawa ko para dalawin ako ng ina ng aking Panginoon?
[1:44] Pagkarinig ng tainga ko sa tinig ng iyong pagbati, lumukso sa galak ang bata sa sinapupunan ko.
[1:45] Mapalad ang babaing nananalig dahil mangyayari iyong mga bagay na sinabi sa kanya na galing sa Panginoon."
[1:46] Sinabi ni Maria, "Nagpupuri ang aking kaluluwa sa Panginoon,
[1:47] at ang espiritu ko ay nagdiriwang sa Diyos ko na aking Tagapagligtas!
[1:48] Dahil pinahalagahan Niya ang mababang katayuan ng Kanyang babaing lingkod. Tignan mo, simula ngayon, lahat ng henerasyon ay tatawagin akong mapalad.
[1:49] Dahil Siya na makapangyarihan ay ginawan ako ng mga kagila-gilalas na mga bagay. Ang Kanyang pangalan ay banal.
[1:50] Ang Kanyang kahabagan ay nasa mga may takot sa Kanya sa bawat henerasyon.
[1:51] Pinakita Niya ang lakas ng Kanyang braso; Ginulantang Niya ang kaisipan at damdamin ng mga mapagmataas.
[1:52] Nalaglag ang mga makapangyarihan sa kanilang mga puwesto at inangat ang may mga abang katayuan.
[1:53] Pinupuno Niya ng mga mabubuting bagay ang mga nagugutom, at pinauuwi Niya ng walang kadala-dala ang mga mayayaman.
[1:54] Inalalayan Niya si Israel ang Kanyang lingkod bilang paggunita sa Kanyang kahabagan
[1:55] na sinabi Niya sa ating mga ama, kay Abraham at sa kanyang mga binhi magpakailanman."
[1:56] Nakituloy muna si Maria sa bahay niya para samahan siya sa loob ng tatlong buwan bago ito umuwi sa kanyang sariling bahay.
[1:57] Ngayon, dumating na ang takdang panahon ni Elisabet para manganak, at nagsilang siya ng isang lalaking anak.
[1:58] Ang kanyang mga kapit-bahay at ang kanyang mga pinsan ay nabalitaan kung paanong pinaranas ng Panginoon ang laki ng Kanyang kahabagan sa kanya, at sila din ay nagdiwang na kasama niya.
[1:59] Pagdating ng ika-8 araw, tinuli nila ang bata at pinangalanan itong Zacarias gaya ng sa tatay niya.
[1:60] Sumagot ang ina niya at sinabi, "Hindi, Juan ang pangalan niya."
[1:61] Sinabi nila sa kanya, "Wala ka pang kamag-anak na may ganyang pangalan."
[1:62] Kaya't nagpahiwatig sila ng katanungan sa ama niya kung ano'ng ipapangalan dito.
[1:63] Humingi siya ng tablang masusulatan at nagsulat ng ganito, "Ang pangalan niya ay Juan." Nagtaka silang lahat.
[1:64] Biglang nagbukas ang labasan ng kanyang boses, sabay gana ng dila, kaya't siya'y nakapagsalita at nagpuri sa Diyos.
[1:65] Naalarma ang lahat ng nakatira sa paligid nila, anupat naging paksa ito ng mga usap-usapan sa lahat ng mga kaburulan sa lalawigan ng Judea.
[1:66] Lahat ng mga nakarinig sa kanila ay napaisip sa kanilang mga puso at sinabi, "Anung klaseng bata kaya ito paglaki?" At ang kamay ng Panginoon ay sumasakanya.
[1:67] Ang kanyang amang si Zacarias ay napuspos ng Banal na Espiritu at nagsalita mula sa Diyos ng ganito,
[1:68] "Papurihan ang Panginoong Diyos ng Israel dahil binisita Niya at tinubos ang Kanyang bayan.
[1:69] Inalagaan Niya ang sandata ng ating kaligtasan sa loob ng tahanan ng Kanyang lingkod na si David,
[1:70] gaya ng sinabi Niya sa pamamagitan ng bibig ng Kanyang mga banal na propeta mula pa sa pasimula ng daigdig:
[1:71] Na tayo'y maligtas mula sa ating mga kaaway, at mula sa kamay ng lahat ng namumuhi sa atin;
[1:72] Para tuparin ang kahabagang ipinangako sa ating mga ama, at alalahanin ang Kanyang banal na kontrata -
[1:73] ang isinumpang panata Niya sa ating amang Abraham:
[1:74] Na matapos maligtas mula sa kamay ng ating mga kaaway, ay ipagkaloob sa ating makapaglingkod sa Kanya ng walang pinangangambahan,
[1:75] Nang may kabanalan at katuwiran sa Kanyang harapan, sa lahat ng araw ng ating buhay.
[1:76] At ikaw naman, anak, ay tatawaging propeta ng Kataas-taasan dahil ika'y hahayo sa pupuntahan ng Panginoon, para ihanda ang Kanyang mga daraanan-
[1:77] para magbigay sa Kanyang bayan ng kaalaman sa kaligatasan, sa ikapagpapatawad ng kanilang mga kasalanan,
[1:78] sa pamamagitan ng matinding awa ng ating Diyos. Kaya din naman ang bukang-liwayway ng kaitaasan ay binisita tayo,
[1:79] para magbigay ng liwanag sa mga nakalugmok sa dilim, at sa lilim ng kamatayan, at para gabayan ang ating mga paa sa landas ng kapayapaan."
[1:80] Lumaki ang bata, at lumakas ang kanyang espiritu. At naroon siya sa mga di mataong lugar hanggang sa araw na magpakilala siya sa Israel.
[2:1] At nangyari sa mga panahon na iyon na may lumabas na panukala mula kay Cesar Augusto, kung saan sinasabi na papatawan ng buwis ang lahat ng tao.
[2:2] Ang pagpapataw ng buwis na ito ay unang ginawa noong si Cirenio ang gobernador ng Siria.
[2:3] At lahat ay nagpunta sa kani-kanilang lungsod para magpalista.
[2:4] Umakyat din si Jose mula sa Galilea sa lungsod ng Nazaret, papuntang Judea, sa lungsod ni David na kung tawagin ay Betlehem, (Siya kasi ay kapamilya at kalahi ni David.)
[2:5] para magpalista kasama si Maria na kanyang asawa na malapit nang manganak.
[2:6] Habang nandoon sila, dumating ang araw ng kanyang panganganak.
[2:7] At iniluwal niya ang kanyang panganay na lalaking anak, binalot Siya ng damit pang sanggol, at inilagay siya sa loob ng sabsaban dahil wala nang bakanteng kuwarto sa hotel.
[2:8] Sa kalapit na lugar ay may mga pastol na nagbabantay sa kabukiran, para tignan ang kanilang mga kawan sa gabi.
[2:9] Biglang nagpakita sa kanila ang anghel ng Panginoon, at ang kaluwalhatian ng Panginoon ay nagningning sa palibot nila anupat labis silang natakot.
[2:10] Sinabi ng anghel sa kanila, "Huwag kayong matakot dahil, tignan n'yo, magandang balita na magdadala ng matinding kasiyahan ang hatid ko para sa lahat ng tao.
[2:11] Dahil isinilang sa inyo sa araw na ito, sa lungsod ni David ang isang tagapagligtas, Siya ang Kristo, ang Panginoon.
[2:12] At ganito ang inyong magiging palatandaan. Matatagpuan n'yo ang sanggol na nakabalot ng damit pang sanggol, na nakahiga sa loob ng sabsaban."
[2:13] Biglang dumating sa tabi ng anghel ang sangkatutak na hukbo ng langit na nagpupuri sa Diyos at sinasabi,
[2:14] "Luwalhatiin ang Diyos sa kaitaas-taasan! Kapayapaan sa lupa, at kagandahang loob para sa mga tao!
[2:15] At nangyari, habang umaakyat ang mga anghel sa langit palayo sa kanila, nagsabi sila sa isa't isa, "Pumunta tayo sa Betlehem at tignan itong bagay na nangyari na pinaalam sa atin ng Panginoon!"
[2:16] Nagmamadali silang nagpunta doon at natagpuan si Maria, si Jose at ang sanggol na nakahiga sa loob ng sabsaban.
[2:17] Nang matunghayan nila ito, ipinamalita nila maging sa malalayong lugar ang mensaheng sinabi sa kanila tungkol sa batang ito.
[2:18] Lahat ng mga nakarinig dito ay namangha sa mga bagay na sinabi sa kanila ng mga pastol.
[2:19] Pero si Maria'y iningatan lang at pinagnilay-nilayan ang mga bagay na ito sa kanyang puso.
[2:20] Umuwi ang mga pastol na niluluwalhati at pinupuri ang Diyos sa lahat ng mga bagay na narinig at nakita nila gaya ng sinabi sa kanila.
[2:21] Pagdating ng ika-8 araw para sa pagtutuli sa bata, pinangalanan siyang Jesus. Ito ang pangalang binigay ng anghel bago pa siya magdalang tao sa kanyang sinapupunan.
[2:22] Nang matapos ang mga araw ng kanyang paglilinis ayon sa batas ni Moises, dinala nila Siya sa Jerusalem para italaga Siya sa Panginoon
[2:23] (Nasusulat sa Kautusan ng Panginoon, "Bawat lalaking panganay na lalabas sa sinapupunan ay tatawaging 'tinalaga para sa Panginoon'),
[2:24] At para maghandog ayon sa sinasabi sa kautusan ng Panginoon, "Isang pares ng kalapating batu-bato, o dalawang inakay na kalapati."
[2:25] Ngayon, may isang lalaki sa Jerusalem na Simeon ang pangalan. Ang taong ito'y matuwid at matapat sa kanyang pananampalataya. Nag-aantay siya sa pagdating ng Kaginhawahan ng Israel at ang Banal na Espiritu ay sumasa kanya.
[2:26] Ipinahayag sa kanya ng Banal na Espiritu na hindi niya makikita ang kamatayan hangga't hindi niya nakikita ang Kristo ng Panginoon.
[2:27] Pumunta siya ng templo sa patnubay ng Espiritu at nang dalhin ng mga magulang ang sanggol na Jesus para magawa sa Kanya ang naaayon sa kinagawian ng Kautusan,
[2:28] kinarga Niya ito sa kanyang mga bisig, pinuri ang Diyos at sinabi,
[2:29] "Panginoon, hayaan N'yo na pong pumanaw ngayon ng mapayapa ang Inyong lingkod gaya ng Inyong sinabi.
[2:30] Dahil nakita na ng aking mga mata ang Inyong kaligtasan
[2:31] na Inyong inihanda sa harapan ng lahat ng tao.
[2:32] Isang ilaw na magliliwanag sa mga dayuhang bansa, at ang kaluwalhatian ng Inyong bayang Israel.
[2:33] Nagulat si Jose at ang Kanyang ina sa mga bagay na sinabi niya.
[2:34] Binasbasan sila ni Simeon at sinabi kay Maria na Kanyang ina, "Sasabihin ko sa'yo, ang batang ito ay tinalaga para pabagsakin at ibangon muli ang marami sa Israel, at para maging palatandaan na pagsasabihan ng masama,
[2:35] (Oo, dahil din dito'y hihiwa at tatagos sa iyong kaluluwa ang isang espada) para ang iniisip at kalooban ng marami ay maihayag.
[2:36] May isang propeta na nagngangalang Ana ang anak na babae ni Fanuel mula sa tribo ni Aser. Siya'y ubod na rin ng tanda at namuhay siyang may asawa pitong taon lamang pagtapos niyang ikasal.
[2:37] Namuhay siyang biyuda sa loob ng 84 na taon, at di na siya umalis sa templo, ngunit naglingkod sa Diyos ng may pag-aayuno't pananalangin sa gabi man o araw.
[2:38] Dumating din siya nang oras ding iyon, nagpasalamat sa Panginoon at nagsalita ng patungkol sa Kanya sa lahat ng naghahanap ng kaligtasan sa Jerusalem.
[2:39] Nang magampanan nila ang lahat ng bagay ayon sa kautusan ng Panginoon, bumalik sila sa Galilea, sa Nazareth na kanilang lungsod.
[2:40] Lumaki ang bata, at lumakas ang kanyang espiritu, puno ng karunungan at ang biyaya ng Diyos ay sumasa Kanya.
[2:41] Ang Kanyang mga magulang ay nagpupunta sa Jerusalem kada taon sa Pista ng Paskua.
[2:42] Nang Siya'y 12 taong gulang na, umakyat sila sa Jerusalem ayon sa kaugalian ng pista.
[2:43] Nang matapos na nila ang itinakdang mga araw, habang sila'y pauwi na, nagpaiwan ang batang Jesus sa Jerusalem nang hindi nalalaman ni Jose at ng Kanyang ina.
[2:44] Pero inakala nilang kasa-kasama lang nila Siya. Pagkatapos nilang maglakbay nang buong maghapon, hinanap nila Siya sa kanilang mga kakilala't kamag-anak.
[2:45] Nang di nila Siya matagpuan, bumalik silang muli sa Jerusalem para hanapin Siya.
[2:46] Pagkalipas ng tatlong araw, natagpuan nila Siya sa templong nakaupo sa kalagitnaan ng mga tagapagturo. Siya'y parehong nakikinig at nagtatanong sa kanila.
[2:47] Lahat ng nakarinig sa Kanya ay nagulat sa Kanyang kaunawaan at Kanyang mga sagot.
[2:48] Nagulat sila nang makita Siya at sinabi ng Kanyang ina sa Kanya, "Anak, bakit Mo naman kami trinato ng ganito? Tignan Mo, ang ama Mo at ako'y sobrang hirap ang dinanas sa paghahanap lang sa Iyo!"
[2:49] At sinabi Niya sa kanila, "Bakit po ganito ang paraan ng paghahanap n'yo sa 'Kin? Di n'yo po ba naisip na kailangan Ko ring makasama ang Aking Ama?"
[2:50] Di nila naintindihan ang salitang sinabi Niya sa kanila.
[2:51] Bumaba Siya sa Nazaret kasama nila at Siya'y nagpasakop sa kanila. Samantala, iningatan ng Kanyang ina ang lahat ng mga salitang ito sa kanyang puso.
[2:52] Sa paglipas ng taon, nadagdagan pa ang karunungan at tangkad ni Jesus, pati na ang pabor mula sa Diyos at sa tao.
[3:1] Sa ika-15 taon ng paghahari ni Cesar Tiberio, si Pontio Pilato ang gobernador ng Judea, at si Herodes naman ang gobernador ng Galilea, ang kapatid niyang si Felipe ang gobernador sa Iturea at sa rehiyon ng Traconite, at si Lysanias ang gobernador sa Abilinia,
[3:2] Si Annas at Caiafas noon ang mga pangulo ng kaparian, nang ang Salita ng Diyos ay dumating kay Juan na anak ni Zacarias sa ilang.
[3:3] Pumunta siya sa lahat ng lalawigang pumapalibot sa Jordan, na nagpapahayag sa madla ng mensahe tungkol sa Paglulublob ng Pagsisisi para sa kapatawaran ng mga kasalanan.
[3:4] Ayon sa nasusulat sa aklat ng mga salita ni propeta Isaias, sinasabi, "Ang tinig ng isang sumisigaw sa ilang, 'Ihanda ninyo ang daraanan ng Panginoon, gawin ninyong tuwid ang Kanyang lalakaran.
[3:5] Bawat lambak ay mapupuno, bawat bundok at burol ay ibababa, ang baluktot ay gagawing tuwid, ang lubak-lubak na kalsada ay gagawing patag,
[3:6] at lahat ng tao ay makikita ang Diyos na nagliligtas.'"
[3:7] Sinabi niya sa makapal na taong lumapit sa kanya para magpalubog sa tubig, "O, henerasyon ng mga ahas! Sino'ng nagbabala sa inyo na tumakbo mula sa poot na darating?
[3:8] Dapat n'yong gawin ang mga bungang katumbas ng inyong pagsisisi, at huwag n'yo lang sabihin na 'Ama namin si Abraham.' Dahil sasabihin ko sa inyo na kaya ng Diyos magpalaki ng mga anak ni Abraham mula sa mga batong ito!
[3:9] Ngayon nga ay itinabi na ang palakol sa ugat ng mga punongkahoy. Bawat puno na hindi namumunga ng mabuti ay pinuputol at hinahagis sa apoy.
[3:10] Tinanong siya ng mga tao at sinabi, "Ano po ang aming gagawin?"
[3:11] Sumagot siya at sinabi sa kanila, "Magbahagi sa kanya na walang damit ang may dalawang damit, at ganito rin ang gawin nang sinumang may pagkain.
[3:12] May mga kolektor ng buwis na dumating para magpalubog sa tubig at sinabi nila sa kanya, "Guro, ano po'ng gagawin namin?"
[3:13] Sinabi niya sa kanila, "Huwag kayong mangolekta ng higit pa sa nararapat."
[3:14] At pilit din siyang hiningan ng sagot ng mga pulis na nagsabing, "At ano naman po ang gagawin namin?" Sinabi niya sa kanila, "Huwag kayong mananakot o gagawa ng karahasan sa sinuman, o mag-akusa ng di totoo sa sinuman. Makuntento kayo sa inyong mga sahod."
[3:15] Habang inaasahan na ng mga tao at tinatanong sa kanilang mga puso kung si Juan na nga ang Kristo o hindi,
[3:16] Sumagot si Juan at sinabi sa kanilang lahat, "Inilulubog ko nga kayo gamit ang tubig, pero may darating na mas makapangyarihan sa akin, ni hindi ako karapatdapat magtanggal sa buhol ng sintas ng Kanyang sandalyas. Ilulubog Niya kayo sa Banal na Espiritu at sa apoy.
[3:17] Hawak Niya ang kalaykay at susuyurin Niya nang mabuti ang giikan. Pagkatapos ay titipunin ang trigo sa Kanyang imbakan, pero ang mga ipa'y susunugin sa apoy na di namamatay."
[3:18] At marami pa siyang mga bagay na pinangaral sa kanila na nagpatatag ng kanilang pananampalataya.
[3:19] Pero nang pinagsabihan niya si Herodes na gobernador dahil kay Herodias na asawa ng kapatid niyang si Felipe, at sa lahat ng mga kasamaan na nagawa ni Herodes,
[3:20] binilanggo niya si Juan. Karagdagan pa ito sa lahat ng kanyang mga kasamaang nagawa.
[3:21] At nang ang lahat ng mga tao ay nagpapalubog sa tubig, dumating ang panahon na si Jesus din ay inilubog sa tubig. Habang nananalangin, nagbukas ang langit,
[3:22] bumaba sa Kanya ang Banal na Espiritu sa anyo at katawang gaya ng isang kalapati, at may tinig mula sa langit ang nagsalita, "Ikaw ang Aking minamahal na Anak na Siyang lubos na nagpapasaya sa Akin."
[3:23] At si Jesus ay kakatungtong palang ng edad na 30, na naturingang lalaking anak ni Jose, na siyang mula kay Heli,
[3:24] na siyang mula kay Matat, na siyang mula kay Levi, na siyang mula kay Melkai, na siyang mula kay Jana, na siyang mula kay Jose,
[3:25] na siyang mula kay Matatias, na siyang mula kay Amos, na siyang mula kay Nahum, na siyang mula kay Esli, na siyang mula kay Nagai,
[3:26] na siyang mula kay Ma-at, na siyang mula kay Matatias, na siyang mula kay Shimei, na siyang mula kay Jose, na siyang mula kay Juda,
[3:27] na siyang mula kay Johanan, na siyang mula kay Resa, na siyang mula kay Zorobabel, na siyang mula kay Salatiel, na siyang mula kay Neri,
[3:28] na siyang mula kay Melkai, na siyang mula kay Adi, na siyang mula kay Kosam, na siyang mula kay Elmodam, na siyang mula kay Er,
[3:29] na siyang mula kay Jose, na siyang mula kay Eliezer, na siyang mula kay Jorim, na siyang mula kay Matat, na siyang mula kay Levi,
[3:30] na siyang mula kay Simeon, na siyang mula kay Juda, na siyang mula kay Jose, na siyang mula kay Jonan, na siyang mula kay Eliakim,
[3:31] na siyang mula kay Melea, na siyang mula kay Menan, na siyang mula kay Matata, na siyang mula kay Nathan, na siyang mula kay David,
[3:32] na siyang mula kay Jesse, na siyang mula kay Obed, na siyang mula kay Boaz, na siyang mula kay Salmon, na siyang mula kay Naason,
[3:33] na siyang mula kay Aminadab, na siyang mula kay Aram, na siyang mula kay Esrom, na siyang mula kay Fares, na siyang mula kay Juda,
[3:34] na siyang mula kay Jacob, na siyang mula kay Isaac, na siyang mula kay Abraham, na siyang mula kay Terah, na siyang mula kay Nahor,
[3:35] na siyang mula kay Serug, na siyang mula kay Reu, na siyang mula kay Peleg, na siyang mula kay Heber, na siyang mula kay Shelah,
[3:36] na siyang mula kay Cainan, na siyang mula kay Arfaxad, na siyang mula kay Shem, na siyang mula kay Noah, na siyang mula kay Lamek,
[3:37] na siyang mula kay Metusela, na siyang mula kay Enoc, na siyang mula kay Jared, na siyang mula kay Mahalalel, na siyang mula kay Kenan,
[3:38] na siyang mula kay Enos, na siyang mula kay Seth, na siyang mula kay Adan, na siyang mula sa Diyos.
[4:1] Puspos ng Banal na Espiritu, umalis si Jesus sa Jordan at inakay Siya ng Espiritu sa ilang,
[4:2] kung saan Siya'y tinukso ng diyablo sa loob ng 40 araw. Wala Siyang anumang kinain noong mga araw na iyon, at pagkatapos ay nagutom Siya.
[4:3] Sinabi sa Kanya ng diyablo, "Kung Ikaw nga ang Anak ng Diyos, utusan mong maging tinapay ang batong ito."
[4:4] Sinagot siya ni Jesus at sinabi, "Nasususlat na di lamang sa pamamagitan ng tinapay mabubuhay ang tao kundi sa pamamagitan ng bawat salita ng Diyos."
[4:5] At dinala Siya ng diyablo sa isang mataas na bundok para ipakita sa Kanya ang lahat ng kaharian sa daigdig sa isang iglap.
[4:6] Sinabi sa Kanya ng diyablo, "Ibibigay ko Sa'yo ang lahat ng kapangyarihang ito, pati na ang kanilang karangyaan dahil ibinigay sa akin ang mga ito, at ibinibigay ko ito kanino ko man gusto.
[4:7] Kaya't kung sasambahin Mo ako, lahat ng ito'y mapapa sa Iyo."
[4:8] Sumagot si Jesus at sinabi sa kanya, "Umalis ka sa harapan Ko, Satanas! Dahil nasusulat, 'Sambahin mo ang Panginoon mong Diyos, at Siya lamang ang iyong paglilingkuran."
[4:9] Dinala niya Siya sa Jerusalem, inilagay Siya sa tuktok ng templo, at sinabi sa Kanya, "Kung Ikaw nga ang Anak ng Diyos, tumalon ka dyan,
[4:10] Dahil nasusulat, 'Uutusan Niya ang Kanyang mga anghel para bantayan at ingatan Ka,
[4:11] at kakargahin Ka nila sa kanilang mga kamay, para sa anumang panahon ay di Ka matisod sa bato.'
[4:12] Sumagot si Jesus at sinabi sa kanya, "Ito ang sinabi, 'Huwag mong susubukan ang Panginoon mong Diyos.'"
[4:13] Nang matapos ang diyablo sa lahat ng kanyang panunukso, iniwanan niya Siya pansamantala.
[4:14] Nagbalik si Jesus sa Galilea taglay ang kapangyarihan ng Espiritu, at kumalat ang balita ng Kanyang kamangha-manghang gawa sa lahat ng lugar.
[4:15] Nagturo Siya sa kanilang mga simbahan,  at pinuri Siya ng lahat.
[4:16] Pumunta Siya sa Nazaret kung saan Siya lumaki. Gaya ng kanyang kinaugalian, pumasok Siya sa loob ng simbahan sa Araw ng Pamamahinga, at tumayo para magbasa.
[4:17] Inabot sa Kanya ang aklat ng propeta Isaias. Pagbukas Niya ng aklat, natagpuan Niya ang parte kung saan nakasulat,
[4:18] "Ang Espiritu ng Panginoon ay sumasa Akin, dahil binasbasan Niya Ako para ipahayag ang mensahe ng kaligtasan sa dukha. Pinadala Niya Ako para pagalingin ang may mabababang kalooban, para ipahayag sa madla ang kalayaan sa mga bihag at panunumbalik ng paningin sa mga bulag, para palayain ang mga inaalipin,
[4:19] para ipahayag sa madla ang katanggap-tanggap na taon ng Panginoon.
[4:20] Sinara Niya ang aklat, binalik sa katiwala, at naupo. Ang mga mata ng lahat ng nasa loob ng simbahan ay nakatitig sa Kanya.
[4:21] Sinimulan Niya ang Kanyang pagsasalita sa kanila ng ganito, "Sa araw na ito natupad ang Kasulatan sa inyong mga pandinig."
[4:22] Ang lahat ay nagpatotoo tungkol sa Kanya at namangha sa mga magagandang salita na lumabas mula sa Kanyang bibig. Sinabi nila, "Hindi ba't anak ito ni Jose?
[4:23] Sinabi Niya sa kanila, "Siguradong sasabihin n'yo sa 'Kin ang kasabihang ito, 'Doc, gamutin mo ang iyong sarili. Anumang nabalitaan naming ginawa mo sa Capernaum ay gawin mo rin dito sa iyong lalawigan.'
[4:24] At sinabi Niya, "Sasabihin ko sa inyo ang totoo, walang propeta ang katanggap-tanggap sa kanyang sariling lalawigan.
[4:25] Pero sasabihin Ko sa inyo ang totoo, maraming mga balo sa Israel sa panahon ni Elias nang ang langit ay magsara ng tatlong taon at anim na buwan, at magkaroon ng matinding taggutom sa buong bansa.
[4:26] Pero hindi pinadala si Elias sa mga ito maliban sa Sarepta, isang lungsod ng Sidon, sa isang babaing balo doon.
[4:27] Marami ding ketongin sa Israel sa  panahon ng propetang Eliseo, pero di nawala ang mga ketong kanila maliban kay Naaman na taga Syria."
[4:28] Lahat silang nasa loob ng simbahan ay nanggalaiti nang marinig nila ang mga ito.
[4:29] Tumayo sila at tinulak Siya palabas ng lungsod papunta sa dulo ng burol kung saan nakatayo ang lungsod, para ihulog Siya sa bangin.
[4:30] Pero lumakad Siya sa kanilang kalagitnaan at umalis
[4:31] pababa sa Capernaum, isang lungsod ng Galilea, at nagturo sa kanila sa mga araw ng pamamahinga.
[4:32] Namangha sila sa Kanyang turo dahil may awtoridad ang Kanyang salita.
[4:33] May isang lalake sa loob ng simbahan na inaalihan ng isang maruming demonyo at sumigaw ito ng malakas
[4:34] at sinabi, "Pabayaan Mo kami! Ano'ng pakialam namin sa Iyo, ikaw na Jesus mula sa Nazaret? Dumating Ka ba para wasakin kami? Kilala ko kung sino Ka-ang Kaisa-isang Banal ng Diyos!"
[4:35] Pinagsabihan siya ni Jesus ng ganito, "Tumahimik ka at lumabas ka sa kanya!" Pagkatapos ibalibag ng demonyo ang lalake, lumabas ito sa kanya at di na siya sinaktan.
[4:36] Nagulantang silang lahat at sinabi sa isa't isa, "Anong salita ito? Inuutusan Niya ang mga maruruming espiritu ng may awtoridad at kapangyarihan, at lumalabas sila!"
[4:37] At kumalat ang balita ng Kanyang kamangha-manghang gawasa bawat lugar sa paligid ng lalawigan.
[4:38] Umalis Siya ng simbahan at pumasok sa bahay ni Simon. Ang biyenang babae ni Simon ay may matinding lagnat at nakiusap sila kay Jesus para sa kanya.
[4:39] Tumayo Siya sa tabi ginang at pinagsabihan ang lagnat. Umalis ito mula sa kanya at agad siyang tumayo at nagsibli sa kanila.
[4:40] Nang papalubog na ang araw, dinala sa Kanya ang lahat ng may karamdaman anumang uri ito. Nilapatan Niya ng kamay ang bawat isa sa kanila at pinagaling sila.
[4:41] Lumabas ang mga demonio sa marami na sumisigaw pa at sinasabi, "Ikaw ang Kristo, ang Anak ng Diyos!" Pinagsabihan Niya ang mga ito at di hinayaang makapagsalita dahil alam nila na Siya ang Kristo.
[4:42] Kinabukasan, umalis Siya at pumunta sa isang tahimik na lugar. Hinanap Siya ng mga tao, at paglapit sa Kanya ay hiniling nila na manatili pa Siya at huwag na Siyang umalis.
[4:43] Sinabi Niya sa kanila, "Dapat Ko ring ianunsyo ang Kaharian ng Diyos sa iba pang mga lungsod sapagkat ito ang dahilan kaya Ako pinadala."
[4:44] At nangangaral Siya sa mga simbahan sa Galilea.
[5:1] Dumating ang panahon, habang dinudumog Siya ng mga tao para makinig ng salita ng Diyos, tumayo Siya sa tabi ng lawa ng Genesaret
[5:2] at may nakita Siyang dalawang bangkang nakapuwesto sa dalampasigan, pero ang mga mangingisda ay nasa malayo at naglilinis ng kanilang mga lambat.
[5:3] Sumakay Siya sa isa sa mga bangka na pag-aari ni Simon at pinakiusapan siyang iusog ito ng kaunti papalayo sa lupa. Umupo Siya at tinuruan ang mga tao mula sa bangka.
[5:4] Nang matapos Siyang makapagsalita, sinabi Niya kay Simon, "Pumalaot ka sa malalim na lugar at ihulog mo ang iyong mga lambat para humango."
[5:5] Sinagot Siya ni Simon at sinabi, "Panginoon, nagpagod na po kami nang buong gabi at walang nakuha, pero dahil sinabi N'yo po ay ihuhulog ko ang lambat."
[5:6] Nang gawin nila ito, nakahuli sila ng napakaraming isda, at napunit ang kanilang lambat.
[5:7] Kumaway sila sa kanilang mga kasamahan sa kabilang bangka para pumunta at tumulong sa kanila. Pumunta nga ang mga ito at napuno ang parehas na bangka hanggang sa magsimula na itong lumubog.
[5:8] Nang makita ito ni Simon Pedro, nagpatirapa siya sa paanan ni Jesus at sinabi, "Lumayo po Kayo sa akin dahil ako po, Panginoon, ay isang makasalanang tao!"
[5:9] Dahil siya'y nagulantang pati na ang lahat ng kanyang mga kasamahan sa huli ng mga isda na kanilang nakuha.
[5:10] Gayundin sina Santiago at Juan na mga anak na lalaki ni Zebedeo na  kasamahan sa negosyo ni Simon. Sinabi ni Jesus kay Simon, "Huwag matakot. Simula ngayon, manghuhuli ka na ng mga tao."
[5:11] Pagkadaong ng kanilang mga bangka sa lupa, iniwan nila ang lahat at sumunod sa Kanya.
[5:12] At nangyari nang Siya'y nasa isang lungsod ay may sumulpot na isang lalake na puno ng ketong na pagkakita kay Jesus ay nagpatirapa, nagmakaawa sa kanya at sinabi, "Panginoon, kung gugustuhin N'yo po, magagawa N'yo pong tanggalin ang sakit ko sa balat."
[5:13] Inunat Niya ang Kanyang kamay, hinawakan siya at sinabi, "Gusto Ko. Ketong, maglaho ka." At biglang naalis ang ketong mula sa kanya.
[5:14] Inutos Niya sa lalake, "Huwag mong ipagsabi kanino man, kundi ay umalis ka, magpakita sa pari, at maghandog para sa iyong paglilinis ayon sa inutos ni Moises bilang testimoniya sa kanila."
[5:15] Pero lalo lang kumalat ang balita ng Kanyang kamangha-manghang gawa saan man Siya magpunta, at napakaraming tao ang sama-samang nagdatingan para makarinig, at para mapagaling Niya mula sa kanilang mga karamdaman.
[5:16] At umaaalis din Siya mula sa karamihan papunta sa tahimik na lugar para manalangin.
[5:17] At nangyari isang araw, habang Siya'y nagtuturo, may mga Pariseo at mga doktor sa pag-aaral ng Biblia na nakaupo roon na galing pa sa bawat baranggay ng Galilea, Judea at Jerusalem. Ang kapangyarihan ng Panginoon ay nandoon para pagalingin sila.
[5:18] Bigla nalang may sumulpot na mga kalalakihang may dalang isang paralisadong lalake na nakaratay sa banig. Naghanap sila ng paraan kung paano siya ipapasok at ilalagay sa harapan Niya.
[5:19] Nang wala na silang makitang paraan para dalhin siya sa loob dahil sa kapal ng tao, umakyat sila sa bubong ng bahay, at ibinaba siya sa bukasan ng bubong kasama ang kanyang hinihigaan sa gitna ng madla kaharap si Jesus.
[5:20] Nang makita Niya ang kanilang pananalig, sinabi Niya dito, "Iho, pinapatawad na ang iyong mga kasalanan."
[5:21] Nagsimulang mag-isip ang mga dalubhasa sa Biblia pati mga Pariseo laban sa Kanya. Sabi nila, "Sino itong nagsasalita ng mga kalapastanganan sa Diyos? Sino'ng makapagpapatawad ng mga kasalanan? Di ba't ang Diyos lamang?"
[5:22] Pero nang mabatid ni Jesus ang kanilang mga iniisip, sumagot Siya at sinabi sa kanila, "Bakit kayo nag-iisip ng ganito sa inyong mga puso?
[5:23] Ano ba ang mas madali, ang sabihing, 'Pinapatawad na ang iyong mga kasalanan' o sabihing, 'Bumangon ka at maglakad'?
[5:24] Pero upang malaman ninyo na ang Anak ng Tao ay may kapangyarihan sa lupa na magpatawad ng mga kasalanan, (sinabi Niya sa lalaking paralitiko,) Sinasabi Ko sa'yo, bumangon ka, dalhin ang iyong higaan at umuwi ka na sa iyong bahay."
[5:25] Bigla siyang tumayo sa harapan nila, binitbit ang kanyang higaan, at umuwi sa kanyang sariling bahay habang nagpupuri sa Diyos.
[5:26] Lahat sila ay namangha, nagpuri sa Diyos, at napuno ng takot. Sabi nila, "Nakakita tayo ng mga kakaibang bagay ngayong araw."
[5:27] Pagkatapos ng mga bagay na ito ay humayo Siya at nakita ang isang kolektor ng buwis na nagngangalang Levi at nakaupo ito sa bayaran ng mga buwis. Sinabi Niya dito, "Sumunod ka sa Akin."
[5:28] Iniwan niya ang lahat, tumayo siya at sumunod sa Kanya.
[5:29] Naghanda si Levi ng isang malaking salu-salo sa loob ng kanyang tahanan para sa Kanya, at dumating ang napakalaking grupo ng mga kolektor ng buwis at iba pa na nakisalo sa kanila.
[5:30] Pero ang kanilang mga dalubhasa sa Biblia pati na ang mga Pariseo ay dumaing laban sa mga alagad Niya at sinabi, "Bakit kayo kumakain at umiinom kasama ang mga kolektor ng buwis at mga kilalang makasalanan?"
[5:31] Sumagot si Jesus at sinabi sa kanila, "Ang mga malulusog ay di na kailangan pa ng manggagamot, kundi ang mga may sakit.
[5:32] Dumating Ako di para tawagin ang mga matutuwid kundi ang mga makasalanan, para sa pagbabago."
[5:33] Sinabi nila sa Kanya, "Bakit madalas mag-ayuno at manalangin ang mga alagad ni Juan, gayon din ang mga alagad ng mga Pariseo? Pero ang sa Iyo'y madalas kumain at uminom?"
[5:34] Sinabi Niya sa kanila, "Mapag-aayuno ba ninyo ang mga panauhin ng lalaking ikakasal, habang ang lalaking ikakasal ay kasama nila?
[5:35] Pero darating ang mga araw na ang lalaking ikakasal ay kukunin mula sa kanila, sa mga araw na iyon sila mag-aayuno.
[5:36] May sinabi pa Siyang talinghaga sa kanila, "Walang taong magtatagpi ng isang bagong tela sa isang lumang damit. Dahil masisira ang bagong damit, at ang telang kinuha mula dito ay hindi babagay sa luma.
[5:37] Wala ring taong maglalagay ng sariwang katas ng ubas sa loob ng mga lumang lalagyang balat, dahil papuputukin ng sariwang katas ng ubas ang mga lalagyang balat, matatapon ito at masisira din ang mga lalagyang balat.
[5:38] Ang sariwang katas ng ubas ay dapat ilagay sa mga bagong lalagyang balat at parehas itong di masisira.
[5:39] Walang taong sanay uminom ng lumang katas ng ubas ang agad na magugustuhan ang sariwa, dahil sasabihin niya, "Mas masarap ang luma."
[6:1] Dumating ang panahon sa unang araw ng pamamahinga pagkatapos ng ikalawang araw ng Paskua na napadaan Siya sa triguhan. Namitas ng uhay ang Kanyang mga alagad at kinain ito matapos ikiskis sa kanilang mga kamay.
[6:2] May ilang mga Pariseo ang nagsabi sa kanila, "Bakit ninyo ginagawa ang ipinagbabawal gawin tuwing araw ng pamamahinga?"
[6:3] Sinagot sila ni Jesus at sinabi, "Hindi n'yo ba nabasa ang ginawa ni David noong nagutom siya, at ng kanyang mga kasamahan?
[6:4] Nang pumasok siya sa tahanan ng Diyos, kinuha niya at kinain ang tinapay na handog, at ipinamahagi pa ito sa mga kasamahan niya. Di ba't pinagbabawal kainin 'yon, maliban sa mga pari?"
[6:5] At sinabi Niya sa kanila, "Ang Anak ng Tao ay Siya ding Panginoon ng Araw ng Pamamahinga."
[6:6] Nangyari din sa isa pang araw ng pamamahinga, na pumasok Siya sa simbahan para magturo. Mayroon doong isang lalake na ang kanang kamay ay natuyot.
[6:7] Pinanood Siya ng mga dalubhasa sa Biblia at mga Pariseo para tignan kung magpapagaling Siya sa araw ng pamamahinga, para magkaroon sila ng iaakusa laban sa Kanya.
[6:8] Pero alam Niya ang kanilang mga iniisip at sinabi Niya sa lalake na may tuyot na kamay, "Tumayo ka at pumunta ka sa gitna." Tumayo nga siya at pumunta sa gitna.
[6:9] Sinabi ni Jesus sa kanila, "May tanong Ako sa inyo, naayon ba sa Kautusan ang gumawa ng mabuti o gumawa ng masama sa mga araw ng pamamahinga? Ang magligtas ng kaluluwa o manira nito?"
[6:10] Tinignan Niya silang lahat na nakapalibot sabay sinabi sa lalake, "Iunat mo ang iyong kamay." Ginawa niya ito at ang kanyang kamay ay nagbalik sa normal gaya ng sa kabila.
[6:11] Napuno sila ng galit at nagusap-usap kung ano'ng gagawin nila kay Jesus.
[6:12] At nangyari sa mga araw na iyon na pumunta Siya sa isang bundok para manalangin. At inabot Siya ng buong gabi sa pananalangin sa Diyos.
[6:13] Kinaumagahan, tinawag Niya ang Kanyang mga alagad at pinalapit sila. Mula sa kanila ay pumili Siya ng 12 na pinangalanan Niyang mga apostol:
[6:14] Sina Simon (na pinangalanan din Niyang Pedro), at Andres na kanyang kapatid, sina Santiago at Juan, sina Felipe at Bartolome,
[6:15] sina Mateo at Tomas, sina Santiago ang anak ni Alfeo, at Simon na kung tawagin ay Masigasig,
[6:16] at sina Judas na kapatid ni Santiago, at Judas Iscariote, na siya ring naging traydor.
[6:17] Bumaba Siya kasama nila hanggang makarating sila sa kapatagan kung saan nakatayo ang isa pang grupo ng Kanyang mga alagad at sangkatutak tao mula sa Judea, Jerusalem, at ang iba'y galing pa sa dalampasigan ng Tiro at Sidon. Pumunta sila para pakinggan Siya, at para mapagaling sa kanilang mga karamdaman,
[6:18] gayon din ang mga inaalihan ng mga maruruming espiritu. At sila nga ay nagsipaggaling.
[6:19] Lahat ng mga tao ay sinikap Siyang mahawakan dahil may kalakasang dumadaloy mula sa Kanya at nagpapagaling sa kanilang lahat.
[6:20] Tumingala Siya sa Kanyang mga alagad at sinabi, "Mapalad kayong mga dukha, dahil nasa inyong pag-aari ang Kaharian ng Diyos.
[6:21] Mapalad kayong mga nagugutom ngayon dahil mabubusog kayo. Mapalad kayong mga nagluluksa ngayon dahil tatawa kayo.
[6:22] Mapalad kayo kapag kinakamuhian kayo ng mga tao, kapag tinanggal nila kayo sa kanilang samahan, at napagsabihan kayo ng di tama, at di kayo tanggapin dahil itinuturing nilang masama ang inyong pangalan, alang-alang sa Anak ng Tao.
[6:23] Magdiwang kayo sa araw na iyon at lumundag sa tuwa dahil makikita n'yo, malaki ang inyong gantimpala sa langit, dahil ganyan din ang ginawa ng kanilang mga ama sa mga propeta.
[6:24] Pero kaawa-awa kayong mayayaman dahil natanggap n'yo na ang inyong kaginhawahan!
[6:25] Kaawa-awa kayong mga busog dahil kayo'y magugutom! Kawawa kayong nagtatawanan ngayon dahil magluluksa at mag-iiyakan kayo!
[6:26] Kaawa-awa kayo kapag ang lahat nalang ng tao ay nagsasalita ng magaganda tungkol sa inyo, dahil ganito rin ang ginawa ng inyong mga ama sa mga pekeng propeta!
[6:27] Pero sinasabi Ko sa inyong mga nakikinig, "Mahalin ninyo ang inyong mga kaaway. Gawan n'yo ng kabutihan silang mga namumuhi sa inyo.
[6:28] Pagpalain n'yo ang mga taong nagmumura sa inyo at ipanalangin n'yo naman ang mga nang-aabuso sa inyo.
[6:29] Ibigay mo pa ang kabilang pisngi mo sa kanya na sumampal sa iyo, at huwag mong pigilang kunin din ang iyong damit ng taong umaagaw sa iyong balabal.
[6:30] Magbigay ka sa bawat taong humihingi sa iyo, at huwag mo nang hilinging ibalik pa sa'yo ang mga bagay na kinuha sa'yo.
[6:31] At kung ano'ng gusto n'yong gawin sa inyo ng mga tao, ganun din ang gawin ninyo sa kanila.
[6:32] Dahil kung ang minamahal n'yo ay ang mga nagmamahal sa inyo, ano pang pasasalamat ang inaasahan n'yo? Minamahal din ng mga namumuhay sa kasalanan ang mga nagmamahal sa kanila.
[6:33] At kung ang ginagawan n'yo ng kabutihan ay ang mga mabubuti sa inyo, ano pang pasasalamat ang inaasahan n'yo? Ginagawa din ito ng mga namumuhay sa kasalanan.
[6:34] Kung ang pinahihiram nyo ay ang mga taong tiwala kayong magbabayad sa inyo, ano pang pasasalamat ang inaasahan n'yo? Ang mga namumuhay sa kasalanan ay nagpapahiram din sa mga kapwa nila makasalanan para matangap muli ang katumbas na halaga nito.
[6:35] Ngunit mahalin ninyo ang inyong mga kaaway. Gumawa ng mabuti at magpahiram ng di umaasang maibabalik pa iyon. Nang sa ganun, magiging malaki ang inyong gantimpala at magiging mga anak kayo ng Kataas-taasan. Dahil Siya'y mabait sa mga walang utang na loob at sa mga masasama.
[6:36] Kaya't maging mahabagin kayo dahil sa inyong Amang mahabagin.
[6:37] Huwag manghusga at kayo'y di huhusgahan. Huwag magbitaw ng sentensya at di rin kayo sesentensyahan. Magpatawad at kayo'y patatawarin.
[6:38] Magbigay, at ito'y ibibigay din sa inyo. Tamang sukat, siniksik na, niyugyog pa, at nag-uumapaw sa dami ang ibibigay ng mga tao sa inyong kandungan. Dahil ang sukatang ginamit n'yo ang siya ring ipangsusukat sa inyo.
[6:39] Nagsabi Siya ng isang talinghaga sa kanila, "Kaya bang akayin ng bulag ang isa pang bulag? Di ba't parehas silang mahuhulog sa bangin?
[6:40] Ang estudyante ay hindi hihigit sa kanyang guro, pero ang bawat isang lubos na naturuan ay magiging katulad ng kanyang guro.
[6:41] Bakit mo naman nakikita pa ang katiting na dumi sa mata ng iyong kapatid, pero di napapansin ang tablang nakaharang sa iyong mata?
[6:42] Ganoon din naman, paano mo masasabi sa kapatid mo, "Kapatid, tanggalin ko na 'yang katiting na dumi sa mata mo, samantalang di mo pinapansin ang tabla na nakaharang sa iyong mata? Ikaw na mapagpanggap, tanggalin mo muna ang tablang nakaharang sa iyong mata at pagkatapos ay madali mo nang makikita at matatanggal ang katiting na dumi sa mata ng iyong kapatid.
[6:43] Dahil ang malusog na punongkahoy ay di nagbubunga ng may sira, o ang may sakit na punongkahoy, nagbubunga ng maganda.
[6:44] Ang bawat punongkahoy ay nakikilala sa bunga nito. Hindi makakahanap ang sinuman ng mga igos o ng mga ubas sa mga halamang tinik.
[6:45] Ang isang mabuting tao ay naglalabas ng mabubuting bagay mula sa kabutihang laman ng kanyang puso. Ang masamang tao naman ay naglalabas ng masasamang bagay mula sa kasamaang naipon sa kanyang puso, dahil sinasabi niya lang kung ano ang nasa puso niya.
[6:46] At bakit n'yo Ako tinatawag ng, "Panginoon, Panginoon!"  kung di n'yo naman ginagawa ang mga bagay na sinasabi Ko?
[6:47] Sinumang lumalapit sa Akin, nakikinig sa mga sinasabi Ko, at ginagawa ang mga ito: ipapakita Ko sa inyo kung ano ang katulad niya.
[6:48] Para siyang isang tao na nagtayo ng bahay: naghukay siya ng malalim at ginawa ang pundasyon sa ibabaw ng bato. Nang bumaha ng malalim, at humampas sa bahay ang malalakas na agos ng tubig, hindi ito natinag dahil ginawa ang pundasyon nito sa ibabaw ng bato.
[6:49] Pero ang siyang nakikinig at di tumutupad, ay parang isang tao na nagtayo ng bahay sa ibabaw ng lupa na walang pundasyon. Humampas din ang malalakas na agos ng tubig dito at agad itong gumuho. Grabe ang pinsalang tinamo ng bahay na ito.
[7:1] Nang matapos Niyang sabihin ang lahat ng Kanyang leksyon sa pandinig ng mga tao, pumasok Siya ng Capernaum.
[7:2] May isang kasambahay ng isang senturyon na malapit dito ang may sakit at nasa bingit na ng kamatayan.
[7:3] Nang mabalitaan niya si Jesus, nagpadala siya sa Kanya ng mga matatandang pinuno ng mga Judio para pakiusapan Siyang puntahan at pagalingin ang kanyang kasambahay.
[7:4] Pagkadating nila kay Jesus, nakiusap sila sa Kanya agad at sinabi, "Karapat-dapat n'yo po siyang gawan ng ganito
[7:5] dahil mahal niya ang ating bansa, sa katunayan nagpatayo pa siya para sa atin ng isang simbahan."
[7:6] Sumama si Jesus sa kanila. Nang malapit na Siya sa bahay, nagpadala ng mga kaibigan ang senturyon sa Kanya para sabihing, "Panginoon, huwag na po kayong mag-abala dahil hindi po ako karapat-dapat na papasukin Kayo sa ilalim ng aking bubungan.
[7:7] Kaya di ko rin po itinuring ang aking sarili na karapat-dapat na lumapit sa Inyo. Pero sabihin N'yo lang po, at gagaling na ang aking kasambahay.
[7:8] Dahil ako rin ay isang tao na nasa ilalim ng awtoridad na may mga sundalong nakapailalim sa akin. Pag sinabi ko sa isa, 'Alis,' umaalis ito, at sa isa naman, 'Lapit,' ito nama'y lumalapit, at sa aking kasambahay, 'Gawin mo ito,' at ginagawa niya iyon."
[7:9] Nang marinig ni Jesus ang mga bagay na ito, namangha Siya sa kanya. Lumingon Siya at sinabi sa mga taong sumusunod sa Kanya, "Wala pa Akong nakikitang ganito kalaking pananalig! Wala, kahit sa Israel."
[7:10] Bumalik sa bahay ang mga pinadalang tao at natagpuan nilang magaling na ang kasambahay na may sakit.
[7:11] Nangyari kinabukasan, na nagpunta Siya sa isang lungsod na kung tawagin ay Nain. Marami sa Kanyang mga alagad ang sumama sa Kanya pati na ang maraming tao.
[7:12] Pagdating Niya malapit sa entrada ng lungsod, nakita nila ang isang patay na lalaki na dinadala palabas. Nag-iisa siyang isinilang na lalaking anak ng kanyang ina na byuda na at napakaraming taong mula sa lungsod ang sumama sa kanya.
[7:13] At pagkakita sa kanya ng Panginoon, nahabag Siya sa kanya at sinabi sa kanya, "Huwag kang umiyak."
[7:14] Lumapit Siya at hinawakan ang kabaong. Lahat silang nagdadala sa kanya ay napatigil. Sinabi Niya, "Iho, sinasabi Ko sa'yo, bumangon ka."
[7:15] Ang lalaking walang buhay ay naupo at nagsimulang magsalita. At dinala Niya ito sa kanyang ina.
[7:16] Natakot silang lahat at niluwalhati ang Diyos. Sinabi nila, "Isang dakilang propeta ang naparito sa atin at binisita ng Diyos ang Kanyang bayan."
[7:17] At ang balitang ito tungkol sa Kanya ay kumalat sa buong Judea at sa lahat ng mga lugar na nakapalibot dito.
[7:18] At ipinaalam ng mga alagad ni Juan sa kanya ang lahat ng mga bagay na ito.
[7:19] Nagpadala si Juan ng dalawa sa kanyang mga alagad kay Jesus para sabihin sa Kanya, "Kayo na po ba ang inaasahan naming darating o maghihintay pa po kami ng iba?"
[7:20] Pagkarating ng mga lalaking ito sa Kanya ay sinabi nila, "Si Juan po, ang naglulubog sa tubig, ay pinadala kami sa Inyo para sabihing, "Kayo na po ba ang inaasahan naming darating o maghihintay pa po kami ng iba?"
[7:21] Nang oras ding iyon ay nagpagaling Siya ng maraming may karamdaman, mga biktima ng epidemya at ng mga masasamang espiritu. Nagbigay din Siya ng paningin sa maraming bulag.
[7:22] Sumagot si Jesus at sinabi sa kanila, "Bumalik kayo at sabihin n'yo kay Juan ang mga bagay na inyong nakita at narinig: kung paanong nakakita ang bulag, lumakad ang lumpo, gumaling ang mga ketongin, nakarinig ang mga bingi, nagbangon ang patay at naipangaral ang mensahe ng kaligtasan sa mahihirap.
[7:23] At mapalad ang sinumang walang nakikitang dahilan para di sumunod sa Akin.
[7:24] Pagkaalis ng mga mensahero ni Juan, nagsimula Siyang magsalita sa mga tao patungkol kay Juan, "Ano ba'ng nakita n'yo pagpunta n'yo sa ilang? Mga damong hinahangin?
[7:25] Pero ano ba talaga ang nakita n'yo? Isa bang lalaking nakasuot ng malalambot na damit? Pansinin n'yo. Ang mga nakasuot ng magagarang damit at may marangyang buhay ay nasa loob ng mga palasyo ng hari.
[7:26] Pero ano ba talaga ang nakita n'yo? Isang propeta? Tama, at sinasabi Ko sa inyo, higit pa sa isang propeta.
[7:27] Siya ang taong tinutukoy nang maisulat ito, 'Pagmasdan n'yo, ipinadala Ko ang Aking mensahero sa Iyong pupuntahan para ihanda ang Iyong mga daraanan saan Ka man magpunta.'
[7:28] Dahil sasabihin Ko sa inyo, sa lahat ng mga ipinanganak na tao mula sa mga kababaihan, walang propeta ang higit na dakila kaysa kay Juan, Ang Tagapaglubog sa Tubig, ngunit ang siyang pinakamababa sa Kaharian ng Diyos ay mas dakila sa kanya.
[7:29] At lahat ng mga taong nakarinig sa Kanya, kasama na ang mga kolektor ng buwis, ay inisip na matuwid ang Diyos, dahil sila'y nagpalubog sa tubig ayon sa turo ni Juan.
[7:30] Pero ang mga Pariseo at mga eskperto sa Biblia ay binaliwala lang ang plano ng Diyos, sa kanilang kawalan, dahil di sila sa kanya nagpalubog sa tubig."
[7:31] At sinabi ng Panginoon, "Saan Ko kaya ihahalintulad ang mga tao sa henerasyong ito at ano kaya ang katulad nila?
[7:32] Para silang mga batang nakaupo sa palaruan at sinasabi sa isa't isa, "Tumugtog kami sa plauta pero di kayo sumayaw; kumanta kami ng pamburol na awitin pero di kayo nag-iyakan."
[7:33] Dahil si Juan, Ang Tagapaglubog sa Tubig, ay dumating ng di kumakain ng tinapay o umiinom ng katas ng ubas, pero sinasabi n'yo, 'Sinasaniban siya ng demonyo.'
[7:34] Dumating ang Anak ng Tao na kumakain at umiinom, at sinabi n'yo, 'Tignan n'yo, isang taong masiba at masyadong mahilig sa katas ng ubas, kaibigan ng mga kolektor ng buwis at mga makasalanan!"
[7:35] Pero ang karunungan ay mapapatunayang tama ng lahat ng kanyang mga anak.
[7:36] At isa sa mga Pariseo ay inimbitahan Siyang kumaing kasama niya. Kaya't nagpunta Siya sa bahay ng Pariseo at umupo para kumain.
[7:37] Nang mabalitaan ng isang ginang sa lungsod na iyon na kilalang makasalanan na kumakain si Jesus sa bahay ng Pariseo, nagdala siya ng isang bote ng pabango na mula pa sa lungsod ng Alabastron sa Ehipto,
[7:38] tumayo siyang luhaan sa likod Niya sa tabi ng Kanyang paanan, at nagsimulang basain ang Kanyang mga paa ng kanyang luha. Pinunasan niya ang mga ito gamit ang buhok ng kanyang ulo, pagkatapos ay pinahiran ang mga ito ng pabango.
[7:39] Nang makita ito ng Pariseong nag-imbita sa Kanya, sinabi niya sa kanyang sarili, "Kung propeta lang ang taong ito, makikilala Niya kung anong klaseng babae ang dumidikit sa Kanya. Dahil isa itong makasalanan!"
[7:40] Kaya't sumagot si Jesus at sinabi, "Mayroon Akong sasabihin sa'yo, Simon." At sinabi nito, "Sabihin N'yo po, Guro."
[7:41] May dalawang taong parehas na nangutang sa isang tao. Ang isa'y may utang na 500 denaryo at ang isa nama'y 50.
[7:42] Nang wala na silang maipambayad, malaya n'ya silang pinatawad. Sabihin mo sa Akin, sino sa kanila ang magmamahal sa kanya ng mas higit?"
[7:43] Sumagot si Simon at sinabi, "Sa palagay ko po'y ang napatawad ng mas malaki." At sinabi Niya sa kanya, "Tama ka."
[7:44] At tumingin Siya sa ginang at sinabi kay Simon, "Nakikita mo ba ang babaing ito? Pumasok Ako sa bahay mo pero di mo Ako binigyan ng tubig na panghugas sa mga paa Ko, pero hinugasan niya ang Aking mga paa ng kanyang mga luha, at pinunasan ang mga ito ng mga buhok sa kanyang ulo.
[7:45] Di mo 'Ko binigyan ng halik pero ang babaing ito, mula nang pagpasok Ko rito ay hindi na tumigil ng kahahalik sa mga paa Ko.
[7:46] Di mo pinahiran ng langis ang Aking ulunan, pero ang babaing ito ay pabango pa ang pinangpahid sa mga paa Ko!
[7:47] Kaya't sinasabi Ko sa'yo, napatawad na ang napakarami n'yang kasalanan. Kaya't ganyan na lang siya magmahal. Pero ang napatawad sa kaunting bagay ay kaunti ding magmahal."
[7:48] At sinabi Niya sa babae, "Napatawad na ang iyong mga kasalanan."
[7:49] Sinabi sa sarili ng mga kasama N'ya sa kainan, "Sino ba 'tong nagpapatawad na rin sa mga kasalanan?"
[7:50] Sinabi Niya sa babae, "Ang iyong pananampalataya ang nagligtas sa'yo. Umuwi ka ng mapayapa."
[8:1] At nangyari pagkatapos nito ay sinuyod N'ya ang kada lungsod at baranggay sa paghahayag ng mensahe ng kaligtasan ng Kaharian ng Diyos kasama ang 12.
[8:2] May ilang mga kababaihang napagaling mula sa masasamang espiritu at mga karamdaman. Gaya ni Maria na kung tawagin ay Magdalena kung saan pitong demonyo ang lumabas,
[8:3] si Joanna na asawa ni Chuza ang mayordomo ni Herodes, si Susana, at marami pang iba. Sila ay nagsilbi sa pagtugon sa Kanyang pangangailangan mula sa kanilang kakayanan.
[8:4] Nang sama-samang magtipon ang maraming tao mula sa bawat lungsod at lumapit sa Kanya, nagsalita Siya sa pamamagitan ng talinghaga,
[8:5] "May isang nagtatanim ang lumabas para itanim ang kanyang binhi. Nang siya'y maghasik, may ilang nalaglag sa tabing daan, naapak-apakan lang ang mga ito, at kinain ng mga ibong lumilipad.
[8:6] May ilan namang nalaglag sa batuhan. Pagkasibol na pagkasibol ng mga iyon ay agad na natuyot dahil sa kakulangan sa tubig.
[8:7] May ilang nalaglag sa dawagan at nang tumubo na ang mga tinik, sinakal ng mga ito ang mga sibol.
[8:8] May ilan namang nalaglag sa matabang lupa, lumago ang mga ito at namunga ng tig-iisang daang beses." Nang sabihin Niya ang mga bagay na ito ay sumigaw Siya, "Ang siyang may taingang nakakarinig, hayaan siyang makinig!"
[8:9] Tinanong Siya ng Kanyang mga alagad, "Ano pong kahulugan ng talinghagang ito?"
[8:10] Sinabi Niya, "Ipinagkaloob sa inyo ang malaman ang mga misteryo ng Kaharian ng Diyos, pero ang sa iba ay sa pamamagitan ng mga talinghaga, para tumingin man sila ay di nila makita at pakinggan man nila ay di nila maintindihan.
[8:11] Ngayon, ganito ang talinghaga: Ang binhi ay ang salita ng Diyos.
[8:12] Ang mga nasa tabing kalsada ay ang mga nakinig, pero dumating ang dyablo at tinangay ang Salita mula sa kanilang mga puso, baka sakaling magtiwala sila't sumunod at sa gayo'y maligtas.
[8:13] Ang mga nasa batuhan ay silang nakapakinig, tinanggap ang Salita ng may galak, at nagtiwala't sumunod ng ilang panahon. Pero dahil wala silang ugat, di na sila nagpatuloy pagdating ng pagsubok.
[8:14] At ang mga nalaglag sa dawagan ay silang mga nakapakinig, pero tuloy pa rin sa pagsunod sa mga alalahanin, kayamanan, at masarap na buhay, kaya't sila'y nasakal ng mga ito at di nahinog ang bunga.
[8:15] Pero ang nasa matabang lupa ay silang may katapatan at may kabutihan ang puso na matapos mapakinggan ang Salita ay tinutupad ito at namumunga dahil may tiyaga.
[8:16] Walang tao na pagkatapos magsindi ng kandila ay tatakpan ito ng banga o di kaya'y ilalagay ito sa ilalim ng kama, kundi'y inilalagay ito sa ibabaw ng ilawan para ang mga pumapasok sa loob ay makita ang liwanag.
[8:17] Dahil walang sekreto ang hindi malalantad, at walang anumang itinago na hindi malalaman at maisasapubliko.
[8:18] Kaya't maging maingat sa paraan ng inyong pakikinig dahil ang sinumang mayroon nito ay pagbibigyan pa, at sinumang wala nito, ang sa palagay n'yang nasa kanya ay kukunin pa sa kanya!"
[8:19] Pinuntahan Siya ng Kanyang ina at mga kapatid, pero di sila makalapit sa Kanya dahil sa dami ng tao.
[8:20] At may nagsabi sa Kanya, "Ang Inyo pong ina at ang Inyong mga kapatid ay nakatayo sa labas, gusto po Kayong makausap."
[8:21] Sumagot Siya at sinabi sa kanila, "Ang ina Ko't mga kapatid ay itong mga nakikinig ng Salita ng Diyos, at tumutupad nito."
[8:22] Nangyari isang araw na sumakay Siya ng bangka kasama ang Kanyang mga alagad. Sinabi Niya sa kanila, "Tumawid tayo sa kabilang ibayo ng lawa. At sila nga'y nagpunta doon.
[8:23] Habang sila'y naglalayag, nakatulog Siya. Dumating ang malakas na unos sa gitna ng lawa, pinasok sila ng tubig at nanganib ang kanilang buhay.
[8:24] Pinuntahan nila Siya, ginising at sinabi, "Panginoon, Panginoon, mamatay na tayo!" Bumangon Siya, pinagsabihan ang hangin at ang malakas na alon. Tumigil ang mga ito at nagkaroon ng maaliwalas na panahon.
[8:25] Sinabi Niya sa kanila, "Nasan ang inyong pagtitiwala?" May halong takot at pagtataka nilang sinabi sa isa't isa, "Ano'ng klaseng tao 'to? Pati na hangin at tubig ay inuutusan Niya, at sila'y sumusunod sa Kanya!"
[8:26] Dumating sila sa lalawigan ng mga Gadareno na katapat lang ng Galilea sa kabilang ibayo.
[8:27] Pagdaong nila sa pampang, sinalubong sila ng isang lalaking galing sa lungsod na matagal nang inaalihan ng mga demonyo, walang suot na damit, at walang tinitirahang bahay kundi sa loob ng mga libingan.
[8:28] Nang makita niya si Jesus, sumigaw siya, nagpatirapa sa harap Niya, at pasigaw na sinabi, "Ano'ng kinalaman ko sa Iyo, Jesus, Ikaw na Anak ng Kataas-taasang Diyos? Nakikiusap ako Sa'yo, huwag Mo akong pahirapan!"
[8:29] Inutusan Niya kasi ang maruming espiritu na lumabas sa lalaking iyon. Dahil madalas nitong inaalila ang lalaking ito na kahit na ikadena pa siya na may kasamang bantay, nasisira niya pa rin ang mga nakatali sa kanya, pagkatapos ay dinadala siya ng demonyong ito sa liblib na lugar.
[8:30] Tinanong siya ni Jesus ng ganito, "Ano'ng pangalan mo? Sinabi nito, "Legion." Marami demonyo kasi ang pumasok sa kanya.
[8:31] At nakiusap sila sa Kanyang huwag silang utusang pumunta sa impiyerno.
[8:32] Mayroon doon sa kabundukan na malaking kawan ng mga baboy na kumakain. Nakiusap silang hayaan silang pumasok sa mga ito, at pumayag Siya.
[8:33] Kaya't lumabas ang mga demonyo sa lalake at pumasok sa mga baboy. Nagwala ang buong kawan habang tumatakbo pababa sa matarik na lugar papunta ng lawa hanggang sa ang mga ito'y malunod.
[8:34] Nang makita ng mga nagpapakain sa mga ito ang nangyari, nagtakbuhan sila at nagpunta sa mga lungsod ng lalawigan kung saan ipinamalita nila ito.
[8:35] Kaya't lumabas sila para tignan ang nangyari. Nagpunta sila kay Jesus at nakita ang lalaking nilayasan ng mga demonyong nakaupo sa paanan Niya, nakadamit, at nasa tamang pag-iisip; at kinilabutan sila.
[8:36] Pinaliwanag sa kanila ng mga nakakita kung paano gumaling ang lalake na noo'y inaalihan ng mga demonyo.
[8:37] Kaya't lahat ng mga taga lalawigan ng Gadareno na nagkatipon doon ay hiniling sa Kanya na layuan sila dahil sa tindi ng takot nila. Kaya't sumakay Siya sa bangka at bumalik  sa kanilang pinanggalingan.
[8:38] Ngayon, ang taong nilayasan ng mga demonyo ay nakiusap sa Kanya na makasama Siya, pero pinaalis siya ni Jesus at sinabi,
[8:39] "Umuwi ka na sa tahanan mo at ikuwento mo kung gaano katindi ang mga bagay na ginawa sa'yo ng Diyos." Umuwi nga siya at ibinalita sa buong lungsod kung gaano katindi ang ginawa sa kanya ni Jesus.
[8:40] At nangyari, sa pagbabalik ni Jesus,  masaya Siyang tinanggap ng mga tao dahil silang lahat ay sabik na makita Siya.
[8:41] May biglang dumating na isang lalake na nagngangalang Jairo, isa siyang mataas na opisyal ng simbahan. Nagpatirapa siya sa paanan ni Jesus at nakiusap ditong magpunta sa kanyang bahay.
[8:42] Dahil ang kanyang dose anyos at kaisa-isang isinilang na babaing anak ay nag-aagaw buhay. Pero habang papunta na Siya doon, andaming tao ang pilit na dumidikit sa Kanya sa lahat ng direksyon.
[8:43] May isang ginang doon na patuloy na dinurugo sa nakalipas na 12 taon na naubos ang kabuhayan sa mga doktor, bagamat wala ni isa sa kanila ang nakapagbigay sa kanya ng lunas.
[8:44] Lumapit siya sa likuran Niya at hinawakan ang laylayan ng Kanyang damit. At agad na tumigil ang kanyang pagdurugo.
[8:45] Sinabi ni Jesus, "Sino ang sumagi sa Akin?" Nang walang umamin, sinabi ni Pedro at ng kanyang mga kasamahan, "Panginoon, sangkaterbang tao ang nagsisiksikan sa paligid N'yo, bakit po kayo nagtatanong, 'Sino ang humipo sa Akin?'"
[8:46] Sinabi ni Jesus, "May humawak nga sa Akin; dahil alam Kong may kapangyariahan na lumabas mula sa'kin."
[8:47] Nang maisip ng ginang na hindi lihim ang kanyang ginawa, nanginginig siyang lumapit, nagpatirapa sa harapan Niya at inamin nito sa Kanya sa harap ng lahat ng tao roon ang dahilan kung bakit hinawakan Siya nito at kung paano siya gumaling bigla.
[8:48] Sinabi Niya sa kanya, "Anak, wala kang dapat ikatakot, pinagaling ka ng iyong pananampalataya. Umuwi ka ng may kapayapaan.
[8:49] Nagsasalita pa Siya nang may dumating mula sa bahay ng pinunong opisyal ng simbahan. Sinabi nito sa kanya, "Patay na po ang anak n'yo; huwag nyo na pong gambalain ang Guro."
[8:50] Pero nang marinig ito ni Jesus, sumagot Siya at sinabi Niya sa kanya, "Huwag kang matakot. Manalig ka lang at gagaling siya."
[8:51] Pagdating Niya sa bahay, hindi Niya pinahintulutan ang sinumang pumasok doon maliban kay Pedro, Santiago, Juan, at ang ama't ina ng dalagita.
[8:52] Lahat ay nag-iiyakan at naghahagulgulan para sa kanya, pero sinabi ni Jesus, "Huwag kayong mag-iyakan; hindi siya patay, kundi natutulog lang."
[8:53] At pinagtawanan nila Siya dahil alam nilang patay na ito.
[8:54] Pinalabas Niya silang lahat. Hinawakan Niya ang kamay nito, kinausap at sinabi, "Dalagita, bumangon ka."
[8:55] Nagbalik ang espiritu nito at siya'y biglang bumangon. Nag-utos si Jesus na bigyan siya ng pagkain.
[8:56] Nagulantang ang mga magulang ng dalagita pero pinagbilinan sila ni Jesus na huwag ipagsabi kanino man ang nangyari.
[9:1] Tinawag Niya ang 12 alagad ng sama-sama, at inilagay sa ilalim ng kanilang kapangyarihan at pamamahala, na galing sa Kanya, ang lahat ng mga demonyo, kasama na rin ang magpagaling ng mga karamdaman.
[9:2] Pinadala Niya sila para ipahayag sa madla ang Kaharian ng Diyos, at pagalingin ang may sakit.
[9:3] Sinabi Niya sa kanila, "Huwag kayong magdala ng kahit ano sa inyong paglalakbay gaya ng tungkod, bag, tinapay, pera, o dalawang kasuotan.
[9:4] Kanino mang bahay kayo pumasok, doon na kayo manatili hanggang pag-alis n'yo.
[9:5] Pagpagan nyo ng alikabok sa mga paa n'yo ang sinumang hindi tatanggap sa inyo, pag-alis n'yo mula sa lungsod na iyon, bilang testimoniya laban sa kanila."
[9:6] Lumakad sila at pinasok ang mga baranggay. Ipinangaral nila ang mensahe ng kaligtasan at nagpagaling saan man sila magpunta.
[9:7] Ngayon, nabalitaan ni Herodes na gobernador ang lahat ng Kanyang ginagawa at siya'y nalito dahil sinabi ng ilan na nabuhay si Juan mula sa mga patay,
[9:8] may ilan na nagsabing nagpakita si Elias, at ang iba naman ay isa daw sa mga nakalipas na mga propeta ang nagbangon muli.
[9:9] At sinabi ni Herodes, "Pinugutan ko na ng ulo si Juan, pero sino 'tong naririnig ko na may kinalaman patungkol sa mga bagay na ito?" Kaya't ginusto niyang makita Siya.
[9:10] Pagbalik ng mga apostol, sinabi nila sa Kanya ang lahat ng kanilang ginawa. Pagkatapos ay sinama Niya sila sa isang pribado at liblib na lugar sa lungsod ng Betsaida.
[9:11] Nang malaman ito ng mga tao, pinuntahan nila Siya. Tinanggap Niya sila at nagsalita sa kanila tungkol sa Kaharian ng Diyos. Pinagaling din Niya ang mga nangangailangan ng kagalingan.
[9:12] Nang pagabi na, nilapitan Siya ng 12 at sinabi, "Paalisin N'yo na po ang mga tao para pumunta sa mga bayan at sa palibot na kanayunan para doon magpahinga at kumuha ng makakain. Nasa liblib na lugar po kasi tayo.
[9:13] Pero sinabi nila sa Kanya, "Bigyan n'yo sila ng makakain." Wala na po tayong iba kundi limang pirasong tinapay at dalawang pirasong isda, malibang umalis kami at bumili ng pagkain para sa lahat ng mga taong ito."
[9:14] Dahil ang bilang palang ng mga kalalakihan ay aabot na ng 5,000. Sinabi Niya sa Kanyang mga alagad, "Paupuin n'yo sila ng tiglilimampu sa isang grupo."
[9:15] Ginawa nga nila iyon at pinaupo silang lahat.
[9:16] Pagkatapos ay kihuha Niya ang limang tinapay at dalawang isda. Pagtingala Niya sa langit ay pinagpala Niya ang mga ito, hinati at ibinigay sa mga alagad para ihain sa mga tao.
[9:17] Nakakain silang lahat at nabusog. Pagkatapos, kinuha nila ang mga tira-tirang piraso at nakapuno sila ng 12 bayong.
[9:18] Nangyari habang Siya'y nananalangin mag-isa kasama ang Kanyang mga alagad, tinanong Niya sila at sinabi, "Sino daw Ako batay sa mga sinasabi ng mga tao?"
[9:19] Sumagot sila at sinabi, "Si Juan Bautista daw po; pero sabi po ng ilan, si Elias po; at ang iba naman ay akala na Kayo po ay isa sa mga dating propeta na bumangon muli."
[9:20] Sinabi Niya sa kanila, "Pero sino Ako sa palagay n'yo?" Sumagot si Pedro at sinabi, "Ang Kristo ng Diyos."
[9:21] Mahigpit Niya silang pinagbilinan at inutusang huwag ito ipagsabi kanino man,
[9:22] at sinabi, "Ang Anak ng Tao ay kinakailangang magdanas ng maraming hirap, tanggihan ng mga matatandang lider, mga pinunong pari at mga dalubhasa sa Biblia, mapatay at bumangon sa ikatlong araw."
[9:23] Sinabi Niya sa kanilang lahat, "Kung sinuman ay susunod sa Akin, hayaan niyang pagkaitan ang sarili, pasanin ang kanyang krus araw-araw, at sumunod sa Akin.
[9:24] Dahil ang sinumang nais mailigtas ang kanyang buhay ay mawawalan nito, pero sinumang mawalan ng kanyang buhay alang-alang sa Akin ay maililigtas ito.
[9:25] Ano'ng pakinabang sa isang tao, kung makamtan niya ang buong mundo at masawi o mawala naman siya.
[9:26] Dahil sinumang ikakahiya Ako at ang Aking mga salita ay ikakahiya rin naman ng Anak ng Tao pagdating Niya sa taglay na kaluwalhatian Niya, ng Kanyang Ama, at ng mga banal na anghel.
[9:27] Pero sasabihin Ko sa inyo ang totoo, may mga nakatayo rito na di matitikman ang kamatayan bago nila makita ang Kaharian ng Diyos."
[9:28] At nangyari paglipas ng walong araw matapos Niyang sabihin ang mga ito ay sinama Niya si Pedro, Juan, at Santiago para umakyat ng bundok at manalangin.
[9:29] Habang Siya'y nananalangin, nagbago ang kutis ng Kanyang mukha at ang Kanyang damit ay nagningning sa kaputian.
[9:30] At biglang may sumulpot na dalawang kalalakihan na nakipag-usap sa Kanya-si Moises at Elias,
[9:31] Nagpakita sila ng may kaluwalhatian, at nagsalita tungkol sa Kanyang kamatayan na dapat Niyang tuparin sa Jerusalem.
[9:32] Pero si Pedro at ang mga kasama niya ay mahimbing na natutulog. Nang magising sila, nakita nila ang Kanyang kaluwalhatian, kasama ng dalawang kalalakihang nakatayo sa tabi Niya.
[9:33] Nang papalayo na ang mga ito sa Kanya, sinabi ni Pedro kay Jesus, "Panginoon, mabuti para sa atin na nandito. Hayaan N'yo pong gumawa kami ng tatlong kubo-isa para sa Inyo, isa para kay Moises, at isa naman para kay Elias!" Hindi niya nalalaman ang kanyang sinabi.
[9:34] Habang nagsasalita pa siya, may dumating na ulap na pumaibabaw sa kanila at natakot sila habang pumapasok sila sa loob ng ulap.
[9:35] At may tinig na nagsalita mula sa ulap, "Ito ang Aking minamahal na Anak. Pakinggan n'yo Siya."
[9:36] Pagkatapos magsalita ng Tinig na iyon ay natagpuan nilang mag-isa nalang si Jesus. Inilihim nila ang bagay na ito at di nagsabi kanino man, nang mga panahong iyon, ang alin man sa mga bagay na nasaksihan nila.
[9:37] Nangyari sa kasunod na araw, pagbaba nila mula sa bundok, ay napakaraming tao ang sumalubong sa kanila.
[9:38] Biglang may isang mamang sumigaw mula sa grupong iyon at sinabi, "Guro, nakikiusap po ako sa Inyo, tignan N'yo po ang aking anak na lalake, dahil nag-iisa lang po siyang anak na isinilang ko.
[9:39] May espiritung sasanib sa kanya, at bigla nalang siyang sisigaw. Sinusugatan siya nito, pinabubula ang bibig niya, at binabalibag siya. Halos di na ito umaalis sa kanya.
[9:40] Nakiusap po ako sa mga alagad N'yo na palabasin ito, pero di nila kaya."
[9:41] Sumagot si Jesus at sinabi, "O henerasyong walang pananalig at pasaway, hanggang kailan Ko kayo sasamahan at titiisin? Dalhin mo dito ang anak mo."
[9:42] Habang papalapit ang binatilyo, hinagis siya ng demonyo at sinugatan. Sinaway ni Jesus ang maruming espiritu, pinagaling ang bata, at dinala siya sa tatay niya.
[9:43] Namangha silang lahat sa dakilang kapangyarihan ng Diyos. Pero habang ang bawat isa'y hangang-hanga sa lahat ng mga bagay na ginawa ni Jesus, sinabi Niya sa Kanyang mga alagad,
[9:44] "Nawa'y tumimo sa inyong mga puso ang sasabihin Ko: Ang Anak ng Tao ay dadakipin ng mga awtoridad."
[9:45] Pero di nila naintindihan ang salitang ito, at lingid ito sa kanilang kaalaman, kaya't di nila naisip na mangyayari nga iyon. Takot din silang tanungin Siya tungkol sa binitiwan Niyang salita.
[9:46] Isang araw, nagkaroon sila ng pagtatalo tungkol sa kung sino sa kanila ang pinakadakila.
[9:47] Nalalaman ni Jesus ang laman ng kanilang puso, kaya't inakay Niya ang isang bata at itinabi ito sa Kaniya.
[9:48] At sinabi sa kanila, "Ang sinumang tatanggap sa batang ito sa Aking pangalan ay tumatangap sa Akin; at sinumang tatanggap sa Akin ay tumatanggap sa Kanya na nagpadala sa Akin. Dahil ang siyang pinakamababa sa inyong lahat ang siya din namang dakila."
[9:49] Sumagot si Juan at sinabi, "Panginoon, may nakita po kaming nagpapalayas ng mga demonyo sa Inyong pangalan at pinagbawalan po namin siya dahil hindi po siya sumasama sa atin."
[9:50] At sinabi ni Jesus sa kanya, "Huwag n'yo siyang pagbawalan. Dahil ang siyang hindi laban sa atin ay kakampi natin."
[9:51] At nangyari, nang dumating ang panahon ng pagtanggap sa Kanya sa Jerusalem, itinuon na Niya ang Kanyang puso na pumunta rito.
[9:52] Kaya't nagpadala Siya ng mga tagapagbalitang mauuna sa Kanya. Sila nga'y humayo at pinasok ang bayan ng mga Samaritano para ipaghanda Siya.
[9:53] Pero hindi nila Siya tinanggap, dahil ang Kanyang puso ay nakatuon sa pagpunta sa Jerusalem.
[9:54] Nang makita ito ni Santiago at Juan na Kanyang mga alagad, sinabi nila, "Panginoon, gusto N'yo po ba na utusan namin ang apoy na bumaba mula sa langit at tupukin sila gaya ng ginawa ni Elias?"
[9:55] Pero lumingon Siya, sinaway sila, at sinabi, "Di n'yo nalalaman kung ano'ng klaseng ugali ang pinapakita n'yo!
[9:56] Dahil ang Anak ng Tao ay di dumating para manira ng kaluluwa ng mga tao, kundi para iligtas sila." At nagpunta nalang sila sa iba pang bayan.
[9:57] Nangyari, habang sila'y naglalakad sa kalsada, na may isang lalake ang nagsabi sa Kanya, "Panginoon, susunod po ako sa Inyo saan man Kayo magpunta."
[9:58] Sinagot siya ni Jesus, "Ang mga sora ay may mga lungga, at ang mga ibon sa himpapawid ay may mga pugad, pero ang Anak ng Tao ay wala man lang lugar kung saan ihihilig ang Kanyang ulo."
[9:59] Sinabi Niya sa isang lalake, "Sumunod ka sa Akin." Pero sinabi nito, "Panginoon, hayaan N'yo po munang umuwi ako at mailibing ang aking ama."
[9:60] Sinabi ni Jesus sa kanya, "Hayaan mong ilibing ng mga patay ang kanilang patay, pero humayo ka at ipangaral ang Kaharian ng Diyos."
[9:61] May isa ding nagsabi, "Panginoon, susunod po ako sa Inyo, pero hayaan N'yo po muna akong magpaalam sa mga kasamahan ko sa bahay."
[9:62] At sinabi ni Jesus sa kanya, "Walang taong nakahawak na sa araro, at lumilingon pa ang bagay sa Kaharian ng Diyos."
[10:1] Pagkatapos ng mga bagay na ito, pumili ang Panginoon ng 70 pang iba at pinadala sila ng tigalawa para mauna sa Kanya papunta sa bawat lungsod at lugar saan man Siya magpunta.
[10:2] Kaya't sinabi Niya sa kanila, "Ang aanihin ay totoong napakarami, pero kakaunti lang ang mga manggagawa. Kaya't makiusap kayo sa Panginoon ng anihan na magpadala pa ng mga manggagawa sa Kanyang gapasan.
[10:3] Humayo kayo. Tignan nyo, pinapadala ko kayo na parang mga kordero sa gitna ng mga asong gubat.
[10:4] Huwag na kayong magdala ng pitaka, o bagahe, o sandalyas; at huwag na kayong makipagkamustahan pa sa sino mang makasalubong n'yo sa daan.
[10:5] Saan mang tahanan kayo pumasok, sabihin n'yo muna, 'Mapasa tahanang ito ang kapayapaan.'
[10:6] At kung nandoon ang anak ng kapayapaan, mananatili roon ang kapayapaan n'yo, kung hindi naman, ito'y babalik lang sa inyo.
[10:7] Manatili kayo sa tahanang iyon na kumakain at umiinom ng anumang bagay na ibigay nila, dahil ang manggagawa ay karapat-dapat tumanggap ng kanyang sahod. Huwag kayong magpalipat-lipat ng bahay.
[10:8] Saan mang lungsod kayo pumunta, at doo'y tanggapin nila kayo, kainin n'yo ang mga bagay na ihain nila sa inyo,
[10:9] at pagalingin n'yo ang may sakit na nandoon. Sabihin n'yo sa kanila, 'Ang Kaharian ng Diyos ay lumapit na sa inyo.'
[10:10] Pero kung saan mang lungsod kayo pumunta at di kayo tanggapin, lumabas kayo doon at habang nasa kalsada pa nila kayo ay sabihin n'yo,
[10:11] Kahit na ang alikabok ng inyong lungsod na dumikit sa amin ay nililinis namin laban sa inyo, gayun pa man, pakatandaan n'yo na ang Kaharian ng Diyos ay lumapit na sa inyo.'
[10:12] Pero sinasabi Ko sa inyo na mas madali pang pagbigyan ang Sodom sa araw ng paghuhukom kaysa sa lungsod na iyon.
[10:13] Kaawa-awa ka, Chorazin! Kaawa-awa ka din, Betsaida! Dahil kung ang mga makapangyarihang ginawa sa inyo ay nangyari sa Tiro at Sidon, nagsisi na sana nila noon pa na nakaupo pa't nakadamit ng sako't mga abo.
[10:14] Pero mas madali pang pagbigyan ang Tiro at Sidon sa kanilang mga nagawa sa araw ng paghuhukom, kaysa sa inyo.
[10:15] Ikaw naman, Capernaum, na napakataas na parang langit, ihahagis ka pababa sa impiyerno.
[10:16] Ang nakikinig sa inyo ay nakikinig sa Akin; ang di nagpapahalaga sa inyo ay di nagpapahalaga sa Akin; at ang di nagpapahalaga sa Akin ay di nagpapahalaga sa Nagpadala sa Akin.
[10:17] At muling nagbalik ang 70 na nagdiriwang. Sinabi nila, "Panginoon, kahit po ang mga demonyo ay sunod-sunuran sa amin sa pamamagitan ng Inyong pangalan!"
[10:18] Sinabi Niya sa kanila, "Nakita Ko si Satanas na parang kidlat na nalaglag mula sa langit.
[10:19] Tignan n'yo, binibigyan Ko kayo ng awtoridad na durugin ang mga ahas at mga alakdan sa ilalim ng inyong mga paa, at pati na ang lahat ng puwersa ng kaaway-walang anuman sa mga ito ang makapagdudulot, sa anumang paraan, nang masama sa inyo.
[10:20] Gayun pa man, huwag kayong magdiwang na ang mga espiritu ay sunud-sunuran sa inyo, sa halip ay magdiwang kayo dahil ang inyong mga pangalan ay nakasulat sa langit.
[10:21] Nagdiwang si Jesus sa Kanyang espiritu at sinabi, "Pinasasalamatan Ko po Kayo, O Ama, Panginoon ng langit at lupa, dahil itinago N'yo po ang mga bagay na ito mula sa  eskperto at matalino, at inihayag ang mga ito sa mga bata. Ganyan nga po Ama, dahil ang bagay na ito ang siya pong maganda sa Inyong paningin!
[10:22] Ang lahat ng bagay ay ipinaubaya na sa Akin ng Ama, at walang sinuman ang nakakakilala sa Anak kundi ang Ama, at walang nakakilala kung sino ang Ama, kundi ang Anak, at sa tao kung saan Siya ipapahayag ng Anak.
[10:23] At lumingon Siya sa Kanyang mga alagad at nagsalita sa kanila na walang ibang nakakarinig, "Mapalad ang mga matang nakakakita ng mga nakikita n'yo,
[10:24] Dahil sasabihin ko sa inyo na maraming propeta't mga hari ang nangarap na masilayan man lang ang mga bagay na nasasaksihan n'yo pero di nila nasilayan ang mga ito, at marinig ang mga bagay na naririnig n'yo, pero di nila narinig ang mga ito.
[10:25] Biglang may tumayo na isang dalubhasa sa Biblia, sinubok Siya at sinabi, "Guro, ano po ang gagawin ko para magmana ng buhay na di magwawakas?"
[10:26] Sinabi Niya sa kanya, "Ano ba ang nakasulat sa Kautusan ng Diyos? Paano mo ito nabasa?"
[10:27] Sumagot siya at sinabi, "Mamahalin mo ang Panginoon mong Diyos ng iyong buong puso, at ng iyong buong kaluluwa, at ng iyong buong lakas, at ng iyong buong isip, at ang iyong kapwa gaya ng iyong sarili."
[10:28] At sinabi Niya sa kanya, "Tama ang sagot mo. Gawin mo ito, at mabubuhay ka ng pinagpala."
[10:29] Pero sa hangad niyang patunayan ang kanyang sarili ay sinabi niya kay Jesus, "At sino naman po ang aking kapwa?"
[10:30] Sumagot si Jesus at sinabi, "May isang taong bumaba mula sa Jerusalem papuntang Jerico na sinalakay ng mga mandarambong, hinubaran ng damit, binugbog at iniwanang nag-aagaw-buhay.
[10:31] Nagkataon, may isang paring bumaba at doon din napadaan. Pagkakita niya dito, nilampasan niya ito at dumaan sa kabilang kalsada.
[10:32] Ganoon din ang isang Leviteo, pagdating niya sa lugar na iyon ay tinignan niya ito, nilampasan at tumuloy sa kabilang kalsada.
[10:33] Pero may isang Samaritano na habang naglalakbay ay napadaan din kung saan siya nandoon. Pagkakita niya ay nahabag siya rito,
[10:34] pinuntahan ito, binendahan ang mga sugat matapos lagyan ng olibong langis at katas ng ubas, sinakay sa sarili niyang hayop, dinala ito sa isang hotel, at inalagaan doon.
[10:35] Kinabukasan, bago siya umalis ay naglabas siya ng dalawang denaryo, ibinigay ito sa namamahala doon, at sinabi sa kanya, "Alagaan mo siya at anumang kakailanganin pang gastusin ay babayaran ko sayo pagbalik ko."
[10:36] Sino ngayon sa tatlong ito, sa palagay mo, ang nagpakita ng pagiging kapwa sa taong sinalakay ng mga mandarambong?"
[10:37] At sinabi niya, "Siya po na nagpakita ng awa sa kanya." Kaya't sinabi ni Jesus sa kanya, "Gayundin naman ang gawin mo pag-alis mo dito."
[10:38] Nangyari ngayon habang sila'y naglalakbay na pumasok sila sa isang baranggay. At may isang babae doon ang tumanggap sa Kanya sa loob ng kanyang bahay.
[10:39] Mayroon siyang kapatid na babae na ang pangalan ay Maria, na siya ring nakaupo sa paanan ni Jesus para pakinggan ang Kanyang salita.
[10:40] Pero si Marta ay aligaga sa sobrang pag-aasikaso sa kanila. Lumapit siya sa Kanya at sinabi, "Panginoon, wala po ba Kayong pakialam na iniwan po ako ng aking kapatid na babae na mag-isang magsilbi dito? Kaya't pagsabihan N'yo naman po siyang tulungan ako."
[10:41] Kaya't sumagot si Jesus at sinabi sa kanya, "Marta, Marta, nag-aalala ka at balisa tungkol sa maraming bagay.
[10:42] Pero isa lang ang kailangan, at pinili ni Maria ang magandang bahagi na di maaagaw sa kanya.
[11:1] At nangyari sa isang lugar, matapos Niyang manalangin, ay sinabi sa Kanya ng isa sa Kanyang mga alagad, "Panginoon, turuan N'yo po kaming manalangin kung paano tinuruan ni Juan ang kanyang mga alagad."
[11:2] Sinabi Niya sa kanila, "Pag kayo'y nanalangin, sabihin n'yo, 'Aming Amang nasa langit, pakabanalin N'yo po ang pangalan N'yo. Paratingin N'yo po ang Inyong Kaharian. Mangyari po ang Inyong kalooban kung paano sa langit, gayun din naman po sa lupa.
[11:3] Bigyan N'yo po kami ng aming pagkain sa araw-araw.
[11:4] At patawarin po kami sa aming mga kasalanan, dahil kami rin po ay nagpapatawad sa bawat isang may pagkakautang sa amin. Huwag N'yo po kaming ihatid sa tukso, kundi iligtas sa masama."
[11:5] Sinabi Niya sa kanila, "Sino sa inyo na kung kayo'y may kaibigan, at pinuntahan mo ito ng hatinggabi para sabihin sa kanya, 'Tol, pahiram naman ng tatlong pirasong tinapay.
[11:6] May kaibigan kasi ako na naglalakbay at napadaan sa bahay, kaso wala akong mapakain sa kanya.'
[11:7] ay sasagot at magsasabi ng, 'Huwag mo na kong istorbohin, sarado na ang pintuan, tsaka natutulog na ang mga anak ko. Hindi ko na kayang bumangon at pagbigyan ka!'
[11:8] Sinasabi Ko sa inyo, kahit na hindi nito gustong bumangon at pagbigyan ka kahit pa kaibigan ka niya, pero dahil sa pangungulit mo ay babangon siya at ibibigay sa iyo ang lahat ng kailangan mo!"
[11:9] At sinasabi Ko sa inyo, "Humingi kayo at ito'y ibibigay sa inyo; maghanap kayo, at inyong matatagpuan; kumatok kayo at kayo'y pagbubuksan.
[11:10] Dahil bawat humihingi ay tumatanggap; at ang naghahanap ay nakakasumpong; at pagbubuksan ang siyang kumakatok.
[11:11] Kung hihingi ang isang anak ng tinapay sa sinumang ama sa inyo, bibigyan n'ya ba ito ng bato? O kung hihingi ito ng isda, bibigyan n'ya ba ito ng ahas imbes na isda?
[11:12] O kung manghingi siya ng itlog, alakdan ba ang bibigay niya rito?
[11:13] Kung kayo ngang masasama ay marunong magbigay ng magagandang regalo sa inyong mga anak: lalo na ang inyong Ama sa langit na handang magbigay ng Banal na Espiritu sa mga humihingi sa Kanya!"
[11:14] Isang araw ay nagpapalayas Siya ng demonyo ng pagkapipi, at nangyari nang lumabas na ang demonyo mula sa tao ay nakapagsalita na ito na siyang ikinamangha ng mga tao.
[11:15] Pero ang ilan sa kanila ay sinabi, "Nagpapalayas Siya ng mga demonyo sa pamamagitan ni Beelzebub ang pangulo ng mga demonyo."
[11:16] At ang iba ay hiniling sa Kanya na magpalabas ng tanda sa langit para subukin Siya.
[11:17] Pero dahil alam Niya ang kanilang totoong hangarin, sinabi Niya sa kanila, "Bawat kahariang may pagkakabaha-bahagi sa mga nasasakupan nito ay mawawasak, at ang isang tahanan na laban sa sarili nito ay babagsak.
[11:18] Kung kay Satanas ay may pagkakabaha-bahagi at siya'y laban sa kanyang sarili, paano tatagal ang kaharian niya? Dahil sinasabi n'yo na nagpapalayas Ako ng mga demonyo sa pamamagitan ni Beelzebub.
[11:19] At kung sa pamamagitan ni Beezebub ay nagpapalayas Ako ng mga demonyo, kanino naman humihingi ng tulong ang inyong mga anak para palayasin sila? Kaya nga sila na ang hahatol para sa inyo.
[11:20] Pero kung sa pamamagitan ng daliri ng Diyos Ako nagpapalayas ng mga demonyo, walang duda na dumating na sa inyo ang Kaharian ng Diyos.
[11:21] Pag ang isang malakas at armadong lalake ay nagbabantay sa kanyang palasyo, ang kanyang mga ari-arian ay ligtas.
[11:22] Pero kung may isang mas malakas sa kanya ang sinalakay siya't dinaig, kukunin nito mula sa kanya ang lahat ng kanyang mga armas kung saan siya umaasa, at ipapamahagi ang kanyang mga nasamsam.
[11:23] Ang siyang hindi pabor sa Akin ay laban sa Akin, at ang hindi nakikiisa sa Akin ay magsisikalat.
[11:24] Pag umalis ang maruming espiritu sa isang tao, naglalakbay ito sa mga tuyong lugar para maghanap ng mapagpapahingahan. Pag wala itong makita ay sasabihin niya, "Babalik na 'ko sa bahay ko kung saan ako lumabas."
[11:25] Pagdating niya doon, ay makikita niya itong malinis at nasa ayos.
[11:26] Kaya't pupuntahan at isasama pa niya ang pitu pang espiritung mas masama sa kanya. Sila'y papasok at maninirahan doon. At ang huling kalagayan ng taong iyon ay mas malala kaysa noong una."
[11:27] At nangyari, habang sinasabi Niya ang mga bagay na ito, may isang ginang mula sa mga nakikinig ang sumigaw at sinabi sa Kanya, "Mapalad ang sinapupunang nagdala sa Inyo, at ang dibdib na Inyong sinusuhan!"
[11:28] Pero sinabi Niya, "Tama po, gayun din naman, mas mapapalad ang mga nakikinig sa salita ng Diyos at tumutupad nito."
[11:29] Nang magkatipon ng sama-sama ang napakaraming tao, nagsimula Siyang magsabi, "Ito'y isang masamang henerasyon na naghahanap ng senyales. Pero walang ibibigay na senyales dito maliban sa senyales ni Jonas na propeta.
[11:30] Dahil kung paano si Jonas ay naging isang senyales sa mga taga Nineve, gayun din naman ang Anak ng Tao sa henerasyong ito.
[11:31] Sa araw ng paghuhukom, ang reyna ng timog ay babangon kasama ng mga tao sa henerasyong ito, at hahatulang maparusahan ito; dahil naglakbay siya mula sa dulo ng daigdig para lang pakinggan ang karunungan ni Solomon; at tignan n'yo, isang mas prominente kay Solomon ang naririto.
[11:32] Sa araw ng paghuhukom, ang mga tao sa Nineve ay babangon kasama ng mga tao sa henerasyong ito, at hahatulang maparusahan ito; dahil nagsipagsisi sila matapos mangaral ni Jonas; pero tignan n'yo, mas makapangyarihan kay Jonas ang naririto."
[11:33] Walang tao na pagkasindi ng lampara ay ilalagay ito sa isang tagong lugar, ni sa ilalim ng isang dram, kundi'y sa ibabaw ng ilawan, para ang mga pumapasok ay makakita ng liwanag.
[11:34] Ang mata ang siyang lampara ng katawan. Kaya naman pag ang iyong mata'y malinaw, ang iyong buong katawan din ay mababalot ng liwanag. Pero kung may diperensya ang iyong mata, ang iyong buong katawan ay mababalot sa dilim.
[11:35] Kaya't siguraduhin mo, na ang liwanag na nasa iyo ay hindi kadiliman.
[11:36] Kung ang iyong buong katawan ay balot ng liwanag, wala ni katiting na dilim, buong-buo itong maliliwanagan, kung paanong naiilawan ka ng liwanag ng lampara."
[11:37] Habang Siya'y nagsasalita, may isang Pariseo ang nakiusap na makasalo Siyang kumain. At pumunta Siya sa loob ng kanyang bahay at umupo para kumain.
[11:38] Nagulat ang Pariseo nang mapansin niya na hindi muna Siya naghugas ng kamay bago maghapunan.
[11:39] At sinabi ng Panginoon sa kanya, "Ngayon, kayo ngang mga Pariseo ay naglilinis ng labas ng baso at ng plato, pero ang inyong mga puso ay puno ng pangungurakot at kasamaan!
[11:40] Mga wala kayong pang-unawa, hindi ba't ang lumikha ng panlabas ay lumikha din ng asa loob nito?
[11:41] Sa halip ay magbigay kayo sa mga nangangailangan ng mga bagay na mayroon kayo; at makikita n'yo, lahat ng bagay ay malinis para sa inyo.
[11:42] Pero kaawa-awa kayong mga Pariseo! Dahil iniikapu n'yo ang minta, ruda at lahat ng klase ng gulay, pero di n'yo naman tinutupad ang hustisya at ang pag-ibig ng Diyos. Dapat n'yong ginagawa ang mga ito nang di pinababayaan ang nauna.
[11:43] Kaawa-awa kayong mga Pariseo! Dahil gustong-gusto n'yo ang mga espesyal na upuan sa mga simbahan, at ang mga pagbati ng mga tao sa mga pampublikong lugar.
[11:44] Kaawa-awa kayong mga dalubhasa sa Biblia at mga Pariseo, mga mapagpaimbabaw! Dahil para kayong mga libingang di nakikita at nilalakaran ng mga tao ng di nila namamalayan.
[11:45] Kaya't sumagot ang isa sa mga eksperto sa Biblia, at sinabi sa Kanya, "Guro, napapahiya din kami sa mga sinasabi N'yo!"
[11:46] At sinabi Niya, "Kaawa-awa din kayong mga eskperto sa Biblia! Dahil ipinapabuhat n'yo sa mga tao ang mga napakabibigat na pasanin, na kayo mismo ay di handang galawin ni isang daliri man lang!
[11:47] Kaawa-awa kayo! Dahil kayo ang gumagawa ng mga libingan ng mga propeta, at ang mga ama n'yo naman ang pumapaslang sa kanila!
[11:48] Talagang pinapatotoo n'yong botong-boto kayo sa mga pinag-gagawa ng inyong mga ama, dahil talaga namang pinaslang nila ang mga ito, at kayo naman ang gumagawa ng kanilang mga libingan.
[11:49] Kaya din naman sinasabi ng karunungan ng Diyos, 'Padadalhan Ko sila ng mga propeta't mga apostol, at ang ilan sa kanila'y papatayin at uusigin nila.'
[11:50] Para ang dugo ng lahat ng mga propeta na nadanak mula ng likhain ang daigdig ay singilin sa henerasyong ito.
[11:51] Mula sa dugo ni Abel hanggang sa dugo ni Zakarias na pinaslang sa pagitan ng altar at ng templo. Sasabihin Ko sa inyo ang totoo, sisingilin iyon sa henerasyong ito.
[11:52] Kaawa-awa kayong mga eksperto sa Biblia! Dahil itinago n'yo ang susi ng kaalaman at hinahadlangan n'yo ang mga pumapasok doon.
[11:53] At nang sabihin Niya ang mga bagay na ito sa kanila, ang mga dalubhasa sa Biblia at mga Pariseo ay nagsimulang atakihin Siya ng matindi, at hamunin Siyang magsalita tungkol sa maraming bagay.
[11:54] Nagaantay sila, at naghahanap ng mahuhuli nila sa anumang sasabihin Niya, para mayroon silang maiaakusa laban sa Kanya.
[12:1] Samantala, nang magdagsaan ang di mabilang na tao, anupat sila'y nagkakadaganan na sa isa't isa, nagsimula Siyang magsalita sa Kanyang mga alagad una sa lahat, "Mag-ingat kayo sa lebadura ng mga Pariseo, ang pagkukunwari.
[12:2] Dahil walang natatakpan na di lalabas, o anumang bagay na  nakatago na di madidiskubre.
[12:3] Kaya't madidinig sa liwanag anumang sabihin N'yo sa dilim, at iaanunsyo sa mga bubungan ng bahay ang ibinulong n'yo sa loob ng inyong mga kuwarto.
[12:4] At sinasabi Ko sa inyo, mga kaibigan, huwag kayong matakot sa kanila na pumapatay sa katawan ng tao, pero hanggang doon nalang ang kaya nilang gawin.
[12:5] Wawarningan Ko kayo kung sino dapat ang katakutan n'yo. Katakutan n'yo Siya na pagkatapos pumatay ay may kapangyarihang magtapon sa impiyerno. Oo, sinasabi Ko sa inyo, katakutan n'yo Siya.
[12:6] Hindi ba't ipinagbibili ng kwarenta sentimo ang limang maya, at walang ni isa sa kanila ang nakakalimutan sa harapan ng Diyos?
[12:7] Maging ang mga buhok ninyo sa ulo ay bilang lahat. Kaya't huwag kayong matakot. Mas mahalaga kayo kaysa sangkatutak na maya.
[12:8] Sinasabi Ko rin sa inyo, sinumang kumilala sa Akin sa harapan ng mga tao ay kikilalanin din ng Anak ng Tao sa harapan ng mga anghel ng Diyos.
[12:9] Pero ang siyang ipagkaila Ako sa harapan ng mga tao ay ipagkakaila sa harapan ng mga anghel ng Diyos.
[12:10] At sinumang magsabi ng salitang laban sa Anak ng Tao ay mapapatawad pa, pero ang magsalita ng paglapastangan laban sa Banal na Espiritu ay di na mapapatawad pa.
[12:11] At pag dinala nila kayo sa mga simbahan, sa mga mahistrado, at mga awtoridad, huwag ninyong alalahanin kung paano o ano ang bagay ang isasagot n'yo, o ano'ng sasabihin n'yo.
[12:12] Dahil ang Banal na Espiritu ang magtuturo sa inyo sa oras ding iyon anuman ang dapat n'yong sabihin.
[12:13] Isa sa mga kasama doon ay nagsabi sa Kanya, "Guro, kausapin n'yo naman po ang kapatid ko na bahagian ako ng mana."
[12:14] At sinabi Niya sa kanya, "Kaibigan, sino ang nag atas sa Aking maging hukom ninyo at tagapangasiwa ng inyong mga ari-arian?"
[12:15] Sinabi Niya sa kanila, "Mag-ingat kayo at magbantay laban sa kasakiman, dahil ang Buhay ay hindi nakabatay sa dami ng mga bagay na mayroon siya."
[12:16] Nagkuwento Siya sa kanila ng isang talinghaga at sinabi, "Ang lupain ng isang mayamang tao ay umani nang masagana.
[12:17] Inisip niya sa sarili at sinabi, 'Ano kaya ang gagawin ko ngayong wala na akong mapaglagyan ng mga inani ko?'
[12:18] At sinabi niya, 'Ito'ng gagawin ko: gigibain ko ang aking mga kamalig, at magtatayo ng mas malalaki dito. Doon ko ngayon ilalagay lahat ng aking mga ani't mga ari-arian.
[12:19] Sasabihin ko sa aking kaluluwa pagkatapos, Kaluluwa, napakarami mo nang mga ari-arian na aabot ng maraming taon. Kampante ka muna, kumain, uminom at magsaya!'
[12:20] Pero sinabi ng Diyos sa kanya, 'Hangal ka, ngayong gabi din ay kukunin sa iyo ang hininga mo. Kanino na ngayon mapupunta ang mga bagay na ipinundar mo?'
[12:21] Ganyan din ang mapapala ng taong nag-imbak ng kayamanan para sa sarili at hindi mayaman sa paningin ng Diyos."
[12:22] At sinabi Niya sa Kanyang mga alagad, "Kaya't sinasabi Ko sa inyo, huwag n'yong alalahanin ang inyong kaluluwa, kung ano'ng kakainin; o ang para sa katawan, kung ano'ng isusuot.
[12:23] Ang kaluluwa ay higit kaysa pagkain, at ang katawan ay higit kaysa damit.
[12:24] Tignan n'yo ang mga uwak: hindi sila nagtatanim ni umaani, wala din silang mga imbakan o kamalig; pero pinapakain sila ng Diyos. Gaano kalaki ang halaga n'yo kumpara sa mga ibon?
[12:25] Sino sa inyo ang makapagdaragdag sa kanyang taas ng isang siko sa kanyang pag-aalala?
[12:26] Kung di ninyo kayang gawin itong napakaliit na bagay, bakit kayo nag-aalala sa iba pang mga bagay?
[12:27] Tignan n'yo ang mga liryo kung paano sila lumaki: di sila nagpapagod, di rin naghahabi. Pero sasabihin ko sa inyo, na kahit si Solomon sa lahat ng panahon ng kanyang kaluwalhatian ay di nakapagdamit tulad ng isa sa mga ito.
[12:28] Kung ganyan nga damitan ng Diyos  ang damo ngayon sa kabukiran, para kinabukasa'y igatong sa kalan, gaano pa kaya ang hangad Niyang damitan kayo, O kayong maliliit ang pananalig!
[12:29] At huwag ninyong hanapin pa ang inyong kakainin, o ang inyong iinumin, ni magkaroon kayo ng pag-aalinlangan sa inyong isipan.
[12:30] Dahil ang lahat ng mga bagay na ito ang siyang hinahanap ng mga tao sa mga bansa sa mundo at alam ng inyong Ama na kailangan ninyo ang mga bagay na ito.
[12:31] Sa halip ay hanapin n'yo ang Kaharian ng Diyos, at ang lahat ng mga bagay na ito ay idaragdag sa inyo.
[12:32] Huwag kayong matakot, munting kawan, dahil kaligayahan ng inyong Ama na ibigay sa inyo ang Kaharian.
[12:33] Ipagbili n'yo kung ano'ng mayroon kayo at magbigay sa mahihirap. Maghanda kayo ng mga pitaka na hindi naluluma, kayamanan sa kalangitan na di nauubos, kung saan walang makakapuntang magnanakaw,  o maninirang tanga.
[12:34] Dahil kung nasaan ang iyong kayamanan, doon din patungo ang iyong puso.
[12:35] Ikabit ninyo ang inyong mga sinturon at sindihan ang inyong mga ilawan.
[12:36] At ituring n'yo ang inyong mga sarili bilang mga taong nag-aabang sa pagbabalik ng kanilang amo mula sa kasal nito. Para sa pagdating niya at pagkatok sa pinto ay agad na may magbubukas para sa kanya.
[12:37] Mapalad ang mga lingkod na maaabutan ng among naka-abang sa kanyang pagdating. Sasabihin Ko sa inyo ang totoo, pagkabihis niya ay tatawagin silang maupo sa hapag kainan, at pupunta doon para sila'y pagsilbihan.
[12:38] At kung siya ma'y dumating mula alas nuebe hanggang hatinggabi, o mula hatinggabi hanggang alas tres ng madaling araw, at maabutan silang nag-aabang, mapapalad ang mga lingkod na iyon.
[12:39] Alam n'yo 'to na kung alam lang ng may-ari ng bahay kung ano'ng oras darating ang magnanakaw,  magbabantay na siya para hindi mapasok ang bahay nito.
[12:40] Kaya't maging handa rin kayo, dahil ang Anak ng Tao ay darating sa oras na di n'yo inaasahan."
[12:41] Pagkatapos ay nagtanong si Pedro sa Kanya, "Panginoon, para sa amin lang po ba N'yo sinasabi ang talinghagang ito, o para po sa lahat?"
[12:42] At sinabi ng Panginoon, "Sino ba ang matapat at marunong na tagapangasiwa na siyang aatasan ng kanyang amo para mamahala sa kanyang sambahayan at bigyan sila ng hustong sukat ng pagkain sa takdang panahon?
[12:43] Mapalad ang katiwalang iyon na maaabutan ng kanyang among ginagampanan ang bagay na ito.
[12:44] Sasabihin Ko sa inyo ang totoo, gagawin niya siyang tagapamahala ng lahat ng kanyang ari-arian.
[12:45] Pero kung ang katiwalang iyon ay sasabihin sa kanyang sarili, 'Matatagalan pa ang pagdating ng amo ko, at magsimulang upakan ang mga lalake at babaing katulong, kumain, uminom, at maglasing,
[12:46] Ang amo ng tagapangasiwang iyon ay dadating sa araw na di nito inaasahan, sa oras na di nito alam, tatagain ang kanyang katawan sa gitna, sa gayo'y ibibigay ang nararapat para sa kanya tulad ng sa mga traydor.
[12:47] Ang katiwalang nakakaalam sa kagustuhan ng kanyang amo na hindi naghanda sa sarili, o di rin ginampanan ang naaayon sa kagustuhan niya ay hahatawin ng maraming beses.
[12:48] Pero ang hindi nakakaalam at gumawa ng mga bagay na nararapat ng paghagupit ay hahatawin ng kaunti lamang. Dahil sa sinumang binigyan ng marami, aasahan din ng marami. At sa kanya na maraming pinagkatiwala ang mga tao, marami din ang hihilingin.
[12:49] Dumating Ako para magpadala ng apoy sa daigdig, at ano pa ang hihilingin Ko kung nagsisimula na itong mag-apoy?
[12:50] Pero mayroon Akong isang uri ng paglulublob kung saan dapat pa Akong malublob. At gaano na lang ang hirap Ko hanggang sa mangyari ito!
[12:51] Akala n'yo ba na dumating Ako para magbigay ng kapayapaan sa daigdig? Sasabihin Ko sa inyo, hindi, sa halip ay pagkakabaha-bahagi.
[12:52] Dahil simula ngayon, ang limang tao sa isang pamilya ay mahahati, tatlo laban sa dalawa, at dalawa laban sa tatlo.
[12:53] Magkakahidwaan sa pagitan ng ama at ng anak na lalake, gayun din ang anak na lalake sa kanyang ama; ang ina ay laban sa anak na babae, at ang anak na babae ay laban sa ina nito; ang biyenang babae ay laban sa manugang na babae nito, at ang manugang na babae ay laban sa biyenang babae nito."
[12:54] At sinabi Niya din sa mga tao, "Pag may nakita kayong dumarating na ulap mula sa kanluran, agad n'yong sinasabi, 'May parating na ulan.' at ganoon nga ang nangyayari.
[12:55] At pag nakita n'yong umiihip ang hangin mula sa timog, sinasabi n'yo naman, 'Magiging mainit ang panahon.' At ganoon nga ang nangyayari.
[12:56] Mapagkunwari kayo! Kaya n'yong suriin ang mga pangyayari sa kalangitan at sa kalupaan; pero paanong nangyari na hindi n'yo masuri ang mga kaganapan sa panahon ngayon?
[12:57] Bukod pa rito, bakit hindi ninyo mapagpasyahan kung ano'ng tama?
[12:58] Kapag ika'y papunta sa mahistrado kasama ng iyong kaaway, bayaran mo na ang interes sa utang mo habang asa daan palang kayo, para makalaya ka na mula sa kanya, kung hindi ay baka kaladkarin ka niya papunta sa hukom, at ibibigay ka ng hukom sa pulis, at ang pulis ay itatapon ka sa bilangguan.
[12:59] Sinasabi ko sayo, hindi ka  makakaalis doon hanggang hindi mo nababayaran ang kahuli-hulihang kusing."
[13:1] Nang mga panahong iyon, mayroong ilang nandoon ang nagsabi sa Kanya tungkol sa mga Galilenyong ang mga dugo'y isinama ni Pilato sa kanilang mga alay.
[13:2] Pagsagot ni Jesus ay sinabi sa kanila, "Akala n'yo ba na ang mga Galilenyong ito ang pinakamakasalanan sa lahat ng mga Galilenyo dahil nagdusa sila ng ganito?
[13:3] Sasabihin Ko sa inyo, Hindi. Kaya't maliban na magsipagsisi kayo, masasawi din kayong gaya nila.
[13:4] Eh yung 18 nadaganan at namatay nang gumuho ang tore sa Siloam, akala n'yo ba na sila ang pinakamakasalanang tao sa lahat ng nakatira sa Jerusalem?
[13:5] Sasabihin Ko sa inyo, Hindi. Kaya't maliban na kayo'y magsipagsisi, masasawi din kayong gaya nila.
[13:6] Sinabi N'ya rin ang talinghagang ito: "May isang nagtanim ng igos sa kanyang ubasan. Pagpunta niya dito para kumuha ng bunga, wala siyang natagpuan.
[13:7] Kaya't sinabi niya sa katiwala ng kanyang ubasan, 'Tignan mo, tatlong taon na'kong naghihintay ng bunga sa igos na ito, pero wala pa rin! Tagpasin mo na nga. Bakit pa nito inaaksaya ang lupa?
[13:8] Sumagot siya at sinabi, 'Amo, pabayaan n'yo po muna sa taong ito gaya ng nakaraan. Maghuhukay po ako sa palibot nito at maglalagay ng dumi ng hayop.
[13:9] Pagka nagbunga po ito, ayos; pero kung di po naman, maari n'yo na po itong tagpasin.'"
[13:10] Habang Siya'y nagtuturo sa loob ng isa sa mga simbahan sa Araw ng Pamamahinga,
[13:11] Kapansin-pansin doon ang isang ginang na may dinadalang espiritu ng karamdaman 18 taon na. Siya'y kuba at di kayang iunat ang likod.
[13:12] Nang makita siya ni Jesus, pinalapit ito sa Kanya at sinabi dito, "Ginang, pinalaya ka na mula sa iyong karamdaman."
[13:13] Inilapat Niya ang Kanyang kamay dito. Agad naituwid ng ginang ang kanyang likod, at siya'y nagpuri sa Diyos.
[13:14] Dahil si Jesus ay nagpagaling sa Araw ng Pamamahinga, ang opisyal ng simbahan ay galit na sumagot at sinabi sa mga tao, "May anim na araw kung saan dapat gumawa ang mga tao. Pumunta kayo sa mga araw na iyon para tumanggap ng kagalingan at huwag sa Araw ng Pamamahinga!"
[13:15] Sinagot siya ng Panginoon at sinabi, "Ipokrito ka! Hindi ba't kinakalagan ng bawat isa sa inyo ang kanyang baka o ang kanyang asno sa kuwadra para painumin ito?
[13:16] Di ba dapat lang na ang ginang na ito na anak na babae ni Abraham at bihag ni Satanas, mantakin mo 18 taon na, ay makalagan mula sa pagkagapos na ito sa Araw ng Pamamahinga?"
[13:17] Nang sabihin Niya ito, napahiya ang lahat ng Kanyang mga kaaway at nagdiwang ang lahat ng tao dahil sa lahat ng mga naggagandahang bagay na nagawa Niya.
[13:18] Pagkatapos ay sinabi Niya, "Saang bagay kaya maihahambing ang Kaharian ng Diyos? At saan Ko ba ito maikukumpara?
[13:19] Katulad nito ang isang butil ng binhi ng mustasa na kinuha ng isang tao at inihasik sa kanyang hardin. Tumubo ito, lumago na tulad sa isang malaking puno, hanggang sa gawing pugad ng mga ibong lumilipad ang mga sanga nito.
[13:20] Muli Niyang sinabi, "Saan Ko pa maihahalindtulad ang Kaharian ng Diyos?
[13:21] Para itong lebadura na kinuha ng isang ginang at hinalo sa tatlong sako ng harina, hanggang sa lahat ng ito ay umalsa.
[13:22] At sinuyod Niya ang mga lungsod at mga baranggay para magturo habang naglalakbay papunta ng Jerusalem.
[13:23] May isang nagsabi sa Kanya, "Panginoon, kaunti lang po ba ang maliligtas?" At sinabi Niya sa kanila,
[13:24] Magpursigi kayong pumasok sa makipot na pintuan. Dahil sasabihin Ko sa inyo, maraming gugustuhing pumasok dito pero di nila magagawa.
[13:25] Pagkatayo ng may-ari ng bahay, isasara niya ang pinto at kayong nasa labas ay magsisimulang kumatok sa pintuan at sasabihin, 'Panginoon, panginoon, pagbuksan n'yo po kami ng pinto!' Sasagutin niya kayo at sasabihin, 'Hindi ko alam kung taga saan kayo.'
[13:26] Pagtapos ay magsisimula na kayong magsabi, 'Kumain at uminom po kami kasama N'yo, at nagturo po Kayo sa aming mga kalsada!'
[13:27] Pero sasabihin Niya, 'Sasabihin Ko sa inyo, 'Hindi Ko talaga alam kung taga saan kayo. Lumayas kayo sa harap Ko, lahat kayong manggagawa ng kasamaan!'
[13:28] Magkakaroon ng iyakan at pagngangalit ng ngipin, pag nakita n'yo na si Abraham, Isaac, Jakob, at lahat ng mga propeta sa Kaharian ng Diyos, at ang mga sarili n'yong napalayas roon.
[13:29] At sila'y manggagaling mula sa silangan, at mula sa kanluran, mula sa hilaga, at mula sa timog, at mauupo sa Kaharian ng Diyos.
[13:30] At tignan n'yo, may mga huling mauuna, at mayroong unang mahuhuli."
[13:31] Nang araw ding iyon ay mayroong mga dumating na  Pariseo at sinabi sa Kanya, "Umalis ka dito sa lalong madaling panahon dahil papatayin Ka ni Herodes."
[13:32] At sinabi Niya sa kanila, "Bumalik kayo at sabihin n'yo sa sorong iyon, "Pansinin mo, nagpapalayas Ako ng mga demonyo, at nagpapagaling sa araw na ito at sa kinabukasan, at Ako'y matatapos sa pangatlong araw.
[13:33] Gayunpaman, kailangan Kong lumakad ngayong araw, bukas at sa susunod pang araw, dahil hindi mangyayari na masawi ang isang propeta sa labas ng Jerusalem.
[13:34] O Jerusalem, Jerusalem! Ikaw na pumapatay ng mga propeta, at nambabato sa mga pinadadala sa iyo! Gaano Ko kadalas gustong tipunin ng sama-sama ang iyong mga anak, gaya ng isang inahing manok na tinitipon ang kanyang mga sisiw sa ilalim ng kanyang mga pakpak, pero ayaw mo!
[13:35] Tignan mo, iaabandona mo 'tong bahay mo matapos itong mawasak. At sasabihin Ko sa'yo ang totoo, Di n'yo nako makikita hanggang sa dumating ang panahong sabihin n'yo, 'Bigyang parangal ang Siyang dumarating sa pangalan ng Panginoon!'"
[14:1] At nangyari pagpunta Niya sa bahay ng isa sa mga pinunong Pariseo para dumalo sa kainan sa Araw ng Pamamhinga, inobserbahan nila Siyang mabuti.
[14:2] At biglang may sumulpot na isang taong minamanas sa harapan Niya.
[14:3] Pagsagot ni Jesus, sinabi Niya sa mga eksperto sa Biblia at sa mga Pariseo, "Naaayon ba sa kautusan ng Diyos na magpagaling sa Araw ng Pamamahinga?"
[14:4] At di sila makakibo. Kaya't hinawakan Niya ito, pinagaling at hinayaang makauwi,
[14:5] pagtapos ay sinagot sila ng ganito, "Sino sa inyo na pag nahulog sa bangin ang kanyang asno o baka ay hindi agad ililigtas ito sa Araw ng Pamamahinga?"
[14:6] At muli silang di nakasagot sa Kanya tungkol sa mga bagay na ito.
[14:7] Kaya't nagkuwento Siya ng isang talinghaga para sa mga imbitado doon nang mapansin Niya kung paano sila mamili ng mga pinakaimportanteng upuan sa kainan. Sinabi Niya sa kanila,
[14:8] Pagka ika'y naimbitahan ninuman sa isang kasalan, huwag kang umupo sa pinakaimportanteng upuan sa kainan, dahil baka may panauhing mas kilala sa 'yo na paupuin doon.
[14:9] At pagpunta ng nagimbita sa iyo at sa kanya ay sabihin sa iyo, 'Paupuin mo nga dyan ang taong ito.' Kaya't sa iyong pagkapahiya ay magsisimula ka nang umupo sa may pinakadulong upuan.
[14:10] Pero kapag ika'y naimbitahan, pumunta ka at umupo sa pinakadulong upuan, para pagka pinuntahan ka ng nag-imbita sa'yo, pwede niyang sabihin, 'Kaibigan, halika dito sa bandang harapan!' At tataas ang tingin sa'yo ng mga kasama mo doon sa hapag-kainan.
[14:11] Dahil ang sinumang mapagmataas ay ibababa, at sinumang mapagpakumbaba ay itataas."
[14:12] At sinabi Niya rin sa nag-imbita sa Kanya, "Pagka nagpapaalmusal ka o di kaya'y magpapakain ka ng hapunan, huwag mong tawagin ang mga kaibigan mo, o ang mga kapatid mo, ni ang mga mayayaman mong kapit-bahay, baka rin imbitahan ka ng mga ito at suklian ang ginawa mo sa kanila.
[14:13] Pero pagka maghahanda ka, tawagin mo ang mga dukha, ang mga lumpo, ang mga pilay, ang mga bulag.
[14:14] At ika'y pagpapalain dahil hindi ka nila kayang suklian. Pero masusuklian ka sa pagkabuhay na muli ng mga matuwid."
[14:15] Nang marinig ng isa sa mga kasama Niyang nakaupo ang mga bagay na ito, sinabi nito sa Kanya, "Mapalad ang siyang makakasalong kumain sa Kaharian ng Diyos!"
[14:16] Kaya't sinabi Niya dito, "May isang taong naghanda ng isang malaking hapunan at marami siyang inimbitahan.
[14:17] Pinadala niya ang kanyang mga tauhan sa oras ng hapunan para sabihin sa kanila na inimbitahan, "Handa na ang lahat, Halina kayo!"
[14:18] At nagsimula silang lahat na humanap ng palusot. Sinabi ng nauna sa kanya, 'Bumili kasi ako ng isang pirasong lote. Kailangan kong puntahan at tignan eh. Pakiusap ko lang sa'yo, pagpaumanhin mo muna ko.
[14:19] Sinabi naman ng isa, 'Bumili kasi ako ng limang pares ng baka at aalis ako para tingnan sila. Pakiusap ko lang sa'yo, pagpaumanhin mo muna ko.
[14:20] At sinabi naman ng isa, 'Kakakasal ko lang sa isang babae, kaya di ako makakapunta.'
[14:21] Kaya't pagbalik ng tauhan, ibinalita niya sa kanyang amo ang mga bagay na ito. At sa galit ng may-ari ng bahay, sinabi nito sa kanyang tauhan, 'Dali, puntahan mo ang mga kalye at lansangan sa lungsod, at dalhin mo dito ang mga dukha, ang mga lumpo, ang mga pilay, at ang mga bulag!'
[14:22] At sinabi ng tauhan, 'Amo, tapos na po, gaya ng pinag-utos n'yo, at marami pang bakanteng upuan.'
[14:23] Sinabi ng amo sa kanyang tauhan, 'Pumunta ka na sa mga pampublikong kalsada, pati na sa mga naka bakod na lugar, at pilitin mo silang dumalo para mapuno ang bahay ko.
[14:24] Sasabihin ko sa'yo na wala ni isa sa mga taong inimbitahan ko ang makakatikim ng hinanda kong hapunan.'"
[14:25] At dinumog Siya ng sangkatutak na tao. Hinarap Niya sila at sinabi,
[14:26] "Kung sinuman ang lalapit sa Akin at hindi handang kamuhian ang kanyang ama at ina, asawa, mga anak, mga kapatid na lalake, at mga kapatid na babae, at oo, pati ang sariling buhay, ay hindi maaaring maging alagad Ko.
[14:27] Ang sinumang hindi magdala ng kanyang krus, at sumunod sa Akin, ay di maaaring maging alagad Ko.
[14:28] Dahil sino ba sa inyo na may hangad na magtayo ng isang tore ang di muna magpaplano at magkakalkula ng gastusin, para alamin kung mayroon siyang sapat na pondo para tapusin iyon?
[14:29] Baka sakali, pagkagawa na ng pundasyon at di niya ito matapos, lahat ng makakita dito ay magsimulang laitin siya
[14:30] at sabihin, 'Ang taong ito ay nagsimulang magtayo ng isang bahay na di niya kayang tapusin!'
[14:31] O sino bang hari ang pupunta sa isang digmaan laban sa isa pang hari ang di muna magpaplano at aalamin kung kakayanin ng kanyang 10,000 sundalo na sagupain ang kanyang kalaban na may 20,000 sundalo?
[14:32] Kung hindi, habang malayo pa ang kabilang partido, ay magpapadalala na siya ng mga representante at makikipagnegosasyon para sa pagkakaroon ng kasunduang pangkapayapaan.
[14:33] Gayun din naman, sinuman sa inyo ang hindi handang isuko ang lahat ng mayroon siya ay hindi maaaring maging alagad Ko.
[14:34] Mabuti ang asin, pero kung mawalan ng lasa ang asin, paano pa ito magkakalasa?
[14:35] Hindi naman ito pwede sa lupa, o sa tambakan ng dumi, kundi ito'y basura nang itatapon ng mga tao sa malayo. Ang siyang may taingang nakakarinig, hayaan siyang makinig.
[15:1] Pagkatapos ay naglapitan ang lahat ng mga kolektor ng buwis at mga kilalang makasalanan para makinig sa Kanya.
[15:2] Nagbulungan ang mga Pariseo at mga dalubhasa sa Biblia at sinabi, "Ang taong ito ay nagpapaunlak sa mga makasalanan, at nakikisalo pa sa kanilang kumain."
[15:3] Kaya't nagsalaysay Siya ng ganitong talinghaga sa kanila at sinabi,
[15:4] "Di ba't ang isang taong may 100 tupa, kapag may isang nawawala, ay iiwan ang 99 sa ilang para umalis at hanapin ang nawawala hanggang sa makita niya ito?
[15:5] At pag nakita na niya ito ay ipapatong iyon sa kanyang mga balikat at magdiriwang.
[15:6] Pag-uwi niya sa bahay, papupuntahin niya doon ang kanyang mga kaibigan at mga kapit-bahay para sabihin sa kanila, 'Samahan n'yo kong magdiwang. Natagpuan ko na kasi yung nawawala kong tupa!
[15:7] Sasabihin ko sa'yo na ganyan din ang tuwang mayroon sa langit para sa isang makasalanang nagbago, kaysa sa 99 na taong di nangangailangang magsisi.
[15:8] O di kaya, sinong ginang na may 10 pirasong pilak kung may mawalang isang piraso ang di magsisindi ng ilawan, magwawalis ng bahay, at hahanapin iyong mabuti hanggang sa makita niya ito?
[15:9] At pagka nakita niya ito ay  papupuntahin niya doon ang kanyang mga kaibigan at mga kapit-bahay para sabihin sa kanila, 'Samahan n'yo kong magdiwang. Nakita ko na kasi yung nawawala kong pera!
[15:10] Gayun din naman, sasabihin Ko sa'yo, na may pagdiriwang sa lugar kung saan nandoon ang mga anghel ng Diyos para sa isang makasalanang nagsisisi.
[15:11] At sinabi pa Niya, "May isang ginoong may dalawang anak na lalake.
[15:12] Sinabi ng mas bata sa kanila sa kanyang ama, 'Tay, ibigay n'yo na sa'kin ang bahagi ng inyong ari-arian na dapat para sa'kin.' At pinaghati nito sa kanila ang kanyang kabuhayan.
[15:13] At di nagtagal ay nagimpake na ng kanyang mga gamit ang nakababatang anak na lalake, at bumiyahe sa isang malayong lalawigan, kung saan niya winaldas ang kanyang pera sa buhay na puros kalayawan.
[15:14] Nang malustay niya na ang lahat, nagkaroon ng matinding tag-gutom sa lupaing iyon, at nagsimula na siyang mangailangan.
[15:15] Kaya't umalis siya mula sa kanyang kinaroroonan at dumikit sa isang mamamayan ng lalawigang iyon na  nagpadala naman sa kanya sa bukiran nito para magpakain ng mga baboy.
[15:16] At inaasam-asam niyang kainin din 'yung mga gulay na pinapakain sa mga baboy, pero walang magbigay sa kanya.
[15:17] Pero nang siya'y matauhan ay sinabi niya, 'Gaano karaming tauhan mayroon ang tatay ko na may sapat na pagkain at sobra pa, pero ako, halos mamatay na dito sa gutom!'
[15:18] Aahon na ko mula dito para pumunta sa tatay ko, at sasabihin ko sa kanya, 'Itay, nagkasala po ako sa langit at sa harap n'yo,
[15:19] at di na po ako karapat-dapat na tawaging anak n'yo. Gawin n'yo nalang po akong isa sa mga tauhan n'yo.
[15:20] At siya nga'y umahon mula doon at nagpunta sa kanyang ama. Pero habang malayo pa siya ay nakita na siya ng ama n'ya at sobrang naawa  sa kanya. Tumakbo ito papunta sa kanya, niyakap at hinagkan siya.
[15:21] Sinabi sa kanya ng kanyang anak, 'Tay, nagkasala po ako sa langit, at sa inyong harapan. Di na po ako karapat-dapat tawaging anak n'yo.
[15:22] Pero sinabi ng ama sa kanyang mga katiwala, 'Ilabas ninyo ang pinakamagandang damit at ilagay n'yo sa kanya. Suutan nyo siya ng singsing sa kamay at sandalyas sa kanyang mga paa.
[15:23] Dalihin n'yo dito at katayin ang pinatabang guya. Magkainan tayo at magdiwang,
[15:24] Dahil itong anak kong lalake na namatay ay nabuhay muli; nawala siya, at natagpuan na.' At sila nga'y nagsimulang magdiwang.
[15:25] Ngayon, ang kanyang panganay na lalake ay nasa bukid. Sa pag-uwi niya, habang papalapit na sa bahay, ay may narinig siyang tugtugan at sayawan.
[15:26] At tinawag niya ang isa sa mga katiwala at tinanong kung ano'ng ibig sabihin ng mga ito.
[15:27] Sinabi nito sa kanya, 'Nandito na po ang kapatid nyo at kinatay pa po ng ama n'yo yung patabaing guya. Naibalik na po kasi siya ng maayos.'
[15:28] Pero nagalit siya at ayaw nang umuwi. Kaya naman, lumabas ang ama niya at pinakiusapan siya.
[15:29] Pero sinabi niya sa pagtugon sa ama, 'Tignan n'yo, sa dinami-dami ng taong nanilbihan ako sa inyo, ni minsan ay di ko nilabag ang utos nyo, pero kailanman'y di n'yo ko binigyan ng bisirong kambing para magkatuwaan kasama ng mga kaibigan ko.
[15:30] Pero pagdating na pagdating nitong anak nyong ito, na nilustay lang ang kabuhayan n'yo sa pambababae, pinakatay n'yo pa ang patabaing guya?'
[15:31] Pero sinabi nito sa kanya, 'Anak, lagi naman kitang kasama at lahat ng mayroon ako ay sa iyo na.
[15:32] Tama lang na magdiwang tayo at magsaya, dahil itong kapatid mo ay namatay at muling nabuhay; nawala at natagpuan na!'"
[16:1] At sinabi N'ya pa sa Kanyang mga alagad, "May isang mayamang ginoo na nagkaroon ng isang tagapamahala. At may nagsumbong sa kanya na ang taong ito ay di maayos ang pamamalakad sa kanyang mga ari-arian.
[16:2] Kaya't tinawag niya ito at sinabi sa kanya, 'Ano ba 'tong naririnig ko tungkol sa iyo? Ibigay mo ang listahan ng mga ipinagkatiwala sa iyo dahil hindi ka na maaaring maging tagapamahala.
[16:3] Kaya't sinabi ng tagapamahala sa sarili, 'Ano na'ng gagawin ko? Tatanggalin na kasi ako ng amo ko sa posisyon ko bilang tagapangasiwa. Hindi ko kayang magbungkal; nakakahiya ring mamalimos.
[16:4] Alam ko na ang gagawin ko, para pagka tinanggal na ako sa posisyon sa pangangasiwa ay may magpatuloy sa akin sa kanilang mga tahanan.
[16:5] Kaya't tinawag niya ang bawat isang may utang sa kanyang amo. Sinabi niya sa nauna, 'Magkano ba ang utang mo sa amo ko?'
[16:6] At sinabi nito, 'Apat na libong litro ng langis. At sinabi sa kanya, 'Bilis! Kunin mo 'tong pinal na listahan ng bayarin mo, umupo ka at isulat mo, Dalawang libo.
[16:7] Pagkatapos ay sinabi naman niya sa isa, 'At magkano naman ang utang mo?' At sinabi nito, '244 na bariles ng trigo.'  At sinabi sa kanya, 'Kunin mo 'tong pinal na listahan ng bayarin mo, at isulat mo, 122.'
[16:8] At pinuri ng amo ang tiwali niyang tagapangasiwa dahil sa mahusay nitong ginawa: dahil ang mga anak nitong sanlibutan ay mas matatalino sa henerasyon nila kaysa sa mga anak ng liwanag.
[16:9] At sinasabi Ko sa inyo, maging palakaibigan kayo sa pamamagitan ng mga kayamanang mula sa katiwalian; para kung katapusan nyo na ay tanggapin kayo sa walang katapusang tirahan.
[16:10] Ang siyang tapat sa kakaunti ay tapat din sa marami: at ang tiwali sa maliit ay tiwali din naman sa malaki.
[16:11] Kaya't kung di kayo naging matapat sa tiwaling yaman, sino ang magkakatiwala sa inyo ng totoong yaman?
[16:12] At kung di kayo naging matapat sa pag-aari ng ibang tao, sino naman ang magbibigay sa inyo ng para talaga sa inyo?
[16:13] Walang lingkod ang makapagsisilbi sa dalawang panginoon: dahil alin lang sa dalawa ang mangyayari - aayawan nito ang isa at mamahalin ang kabila, o di kaya'y mananatili ito sa isa at kamumuhian ang kabila.
[16:14] At ang mga Pariseong gahaman sa salapi ay narinig din ang lahat ng mga bagay na ito at pinagtawanan lang nila Siya.
[16:15] At sinabi Niya sa kanila, "Ibinabandera n'yo sa harap ng mga tao na kayo ay matuwid; pero alam ng Diyos ang inyong mga budhi: dahil ang kapuri-puri sa mundo ay kasuklam-suklam sa paningin ng Diyos.
[16:16] Ang Kautusan at ang mga propeta ay hanggang kay Juan: mula sa panahong iyon ang Kaharian ng Diyos ay inaanunsyo na, at bawat isa'y pilit na pumapasok dito.
[16:17] At mas madali pang maglaho ang kalawakan at ang buong mundo, kaysa mawalang bisa ang isang katiting na guhit sa letra ng Kautusan ng Diyos.
[16:18] Sinumang hiwalayan ang kanyang asawang babae, at magpakasal sa iba ay nangangalunya: at sinumang lalake ang pakakasalan ang babaing hiniwalayan ng kanyang asawang lalake ay nangangalunya rin."
[16:19] Noo'y may isang mayamang taong laging nakasuot ng magaganda at mamahaling damit, at nagpipiesta ng enggrande araw-araw.
[16:20] Samantala, doo'y may isang pulubi na ang pangalan ay Lazaro na nakahandusay sa labas ng entrada ng kanyang mansion, punung-puno ng sugat sa katawan.
[16:21] at inaasam-asam niyang makakain man lang kahit mga mumung nalalaglag sa hapag-kainan ng mayaman: samantala, dinidila-dilaan lang ng mga aso ang kanyang mga sugat.
[16:22] At dumating ang panahon na namatay na ang pulubi, at siya'y binitbit ng mga angel sa piling ni Abraham: namatay rin ang mayaman, at nailibing.
[16:23] Habang nagdurusa sa impiyerno, tumingala siya, at nakita niya si Abraham sa malayo, at si Lazaro na katabi nito sa hapag-kainan.
[16:24] Kaya't sumigaw siya at sinabi, 'Amang Abraham, maawa kayo sa 'kin, at ipadala n'yo po si Lazaro dito, para po maisawsaw niya ang dulo ng kanyang daliri sa tubig at mapalamigan ang dila ko; hirap na hirap na po ako sa apoy na 'to!'
[16:25] Pero sinabi ni Abraham, 'Anak, alalahanin mo na sa buhay mo ay tinanggap mo na ang kaligayahan mo, at gayundin naman si Lazaro yung mga masasamang bagay. Pero ngayon, masaya na siya habang ikaw naman ay pinahihirapan dyan.
[16:26] Bukod pa dito, sa gitna natin ay may napakalawak na bangin: kaya't ang mga galing dito ay di makaka tawid papunta dyan; at ang mga galing dyan ay di makakatawid papunta dito.
[16:27] Kaya't sinabi niya, 'Dalangin ko na lang po, ama, na ipadala n'yo siya sa bahay ng tatay ko:
[16:28] may lima po kasi akong kapatid na lalake; para makapagpatotoo siya sa kanila, kundi ay baka mapunta rin sila dito sa lugar ng pagdurusa.
[16:29] Sinabi sa kanya ni Abraham, 'Mayroon naman silang Moises at mga propeta; hayaan mo silang makinig sa mga ito.
[16:30] At sinabi niya, 'Hindi po, amang Abraham: pero kung may isang dadalaw sa kanila na mula sa mga patay, magsisisi sila!'
[16:31] At sinabi nito sa kanya, 'Kung di nila pagtutuunan ng pansin si Moises at ang mga propeta, di rin sila makukumbinsi, kahit pa may isang bumangon mula sa mga patay.'
[17:1] Kaya't sinabi Niya sa mga alagad, "Imposible na walang maging dahilan ng inyong di pagsunod sa Akin: pero kaawa-awa ang taong magiging instrumento para lumaganap ang mga ito!
[17:2] Mas mabuti pang talian siya ng gilingang bato sa leeg, at ihagis iyon sa gitna ng dagat, kaysa matangay niya sa pagkakasala ang isa sa mga malilinggit na batang ito.
[17:3] Bantayan n'yong mabuti ang inyong mga sarili: Kung ang iyong kapatid ay magkasala sa 'yo, sawayin mo siya; at kung maliwanagan at magbago ang pag-iisip, patawarin mo siya.
[17:4] At kung magkasala naman siya laban sa 'yo ng pitong beses sa isang araw, at pitong beses din sa isang araw lalapit sa iyo para sabihin, 'Nagsisisi ako sa ginawa kong kasalanan.' Dapat mo siyang patawarin."
[17:5] At sinabi ng mga apostol sa Panginoon, "Dagdagan, n'yo pa po ang aming pananalig."
[17:6] Sinabi ng Panginoon, "Kung mayroon kayong pananalig tulad ng isang buto ng mustasa, masasabi n'yo sa puno ng sikomorong ito, 'Mahugot ka mula sa ugat, at maitanim sa ilalim ng dagat;' susunod ito sa 'yo.
[17:7] Pero sino sa inyo na mayroong alilang nagsasaka o di kaya'y nagpapakain ng alagang hayop ang magsasabi sa kanya agad pagka galing sa bukid, 'Halika't umupo para kumain?'
[17:8] Hindi ba't ganito ang sasabihin niya dito, 'Ihanda mo na 'yung kakainin ko, magbihis ka, at magsilbi hanggang sa makakain ako't makainom. Pagtapos, pwede ka nang makakain at makainom.
[17:9] Pasasalamatan ba niya ang katulong na iyon dahil ginawa nito ang mga bagay na ipinag-utos sa kanya? Sa palagay Ko, hindi.
[17:10] Ganyan din dapat kayo, pag nagawa na ninyong lahat ang mga ipinag-utos sa inyo, sabihin n'yo, 'Wala kaming kwentang mga lingkod: ginawa lang namin ang trabahong pinagagawa sa amin.'"
[17:11] At dumating ang pagkakataon, habang Siya'y papunta ng Jerusalem, na napadaan Siya sa daang humahati sa Samaria at Galilea.
[17:12] Habang papasok Siya sa isang baranggay doon, may sumalubong sa Kanyang 10 lalaking may ketong na nakatayo sa kalayuan.
[17:13] Nagsisigaw sila at sinabi, "Jesus! Panginoon! Maawa po Kayo sa amin!"
[17:14] At sinabi Niya nang makita Niya ang mga ito, "Pumunta kayo at magpatingin sa mga pari." Ganito nga ang nangyari, habang papunta pa lang sila doon, naglaho na ang mga ketong nila.
[17:15] Nang mapansin ng isa sa kanila na siya'y magaling na, bumalik ito sa Kanya at nagsisigaw ng pagpupuri sa Diyos,
[17:16] Lumuhod ito sa lupa na halos halikan na ang Kanyang mga paa, at nagpasalamat sa Kanya. Ang lalaking ito ay isang Samaritano.
[17:17] Sumagot si Jesus at sinabi, "Di ba't 10 ang nawalan ng ketong sa katawan? Nasaan na ang 9?
[17:18] Wala na bang ibang bumalik para magbigay papuri sa Diyos, kundi sa dayuhang ito?
[17:19] At sinabi Niya dito, "Tayo. Lumakad ka na. Ang iyong pananalig ang nagligtas sa 'yo."
[17:20] At dumating ang panahon na pinilit Siyang hingan ng sagot ng mga Pariseo sa kung kailan magaganap ang pagdating ng Kaharian ng Diyos. Sinagot Niya ang mga ito at sinabi, "Ang Kaharian ng Diyos ay hindi dumarating sa pamamagitan ng pagmamasid,
[17:21] ni walang makapagsasabi, 'Tignan n'yo, nandito!' o 'Tignan n'yo, nandoon!' Dahil makikita n'yo na lang, ang Kaharian ng Diyos ay sumasainyo na."
[17:22] Sinabi pa Niya sa mga alagad, "Darating ang mga araw na aasamin n'yong makita ang isa sa mga araw ng Anak ng Tao, at di n'yo 'to makikita.
[17:23] At sasabihin nila sa inyo, 'Tignan nyo, nandito; o tignan n'yo, nandoon.' Huwag n'yong puntahan ang mga iyon, o sumunod man sa kanila.
[17:24] Dahil gaya ng kidlat na kumikislap mula sa isang lugar sa ilalim ng langit, at nakikitang nagliliwanag sa kabilang lugar sa ilalim ng langit; gayun din naman ang araw ng muling pagdating ng Anak ng Tao.
[17:25] Pero dapat muna Siyang maharap sa maraming paghihirap, at tratuhin na parang basura ng henerasyong ito.
[17:26] At tulad sa panahon ni Noe, gayun din naman sa panahon ng muling pagdating ng Anak ng Tao.
[17:27] Sila'y nagkakainan, nag-iinuman, kumukuha ng babaing pakakasalan, at naghahandog sa kanilang anak para ikasal, hanggang sa araw na si Noe ay pumasok na sa arko, dumating ang malaking baha, at nasawi silang lahat.
[17:28] Kaparehas din noong panahon ni Lot. Sila'y nagkakainan, nag-iinuman, namimili, nagbebenta, nagtatanim, at nagpapatayo ng bahay.
[17:29] Pero noong araw na lumabas ni Lot sa Sodom, doon umulan ng apoy at asupre, na lumamon sa kanilang lahat.
[17:30] Magiging ganito rin sa araw na ihayag na ang Anak ng Tao sa Kanyang muling pagparito.
[17:31] Sa araw na 'yon, ang nasa bubungan, ay huwag nang bumaba para kunin pa ang kanyang mga gamit na nasa loob ng bahay. At gayun din, ang nasa bukid ay huwag nang umuwi pa.
[17:32] Tandaan n'yo ang asawa ni Lot.
[17:33] Sinumang magsumikap na iligtas ang kanyang buhay ay mawawalan nito; at sinuman ang mawalan nito ay maiingatan ito.
[17:34] Sinasabi Ko sa inyo, sa gabing iyon ay may dalawang tao sa isang kama; ang isa'y kukunin, at ang isa nama'y maiiwan.
[17:35] Magkasamang gigiling ang dalawang babae; kukunin ang isa, at ang isa'y maiiwan.
[17:36] May dalawang nasa bukid; ang isa'y kukunin, at ang isa nama'y maiiwan.
[17:37] Sumagot sila at sinabi sa Kanya, "Saan po ito magaganap, Panginoon?" At sinabi Niya sa kanila, "Kung saan man nandoon ang bangkay, doon magkukumpulan ang mga buwitre."
[18:1] At nagkuwento Siya sa kanila ng isang talinghaga para sila'y patuloy na manalangin nang di nasisiraan ng loob.
[18:2] Sinabi Niya, "May isang hukom sa isang lungsod, na walang takot sa Diyos at wala ring taong nirerespeto.
[18:3] May balo rin sa lungsod na iyon na pumunta sa kanya at sinabi, "Ipaghiganti mo ko sa aking kaaway."
[18:4] At tumanggi siya sa loob ng ilang panahon: pero pagkatapos ay sinabi niya sa kanyang sarili, 'Bagamat di ako takot sa Diyos, o may respeto kanino man,
[18:5] pero dahil kulit nang kulit itong balong ito sa akin, ipaghihiganti ko na siya, dahil baka mabuwisit nako sa dalas niyang pumunta rito.
[18:6] At sinabi ng Panginoon, "Unawain n'yo ang sinabi nitong tiwaling hukom.
[18:7] Hindi ba't ipaghihiganti ng Diyos ang Kanyang hinirang na umiiyak sa Kanya araw at gabi, kahit pa mapagpasensya Siya sa tao?
[18:8] Sinasabi Ko sa inyo na ipaghihiganti Niya sila agad. Pero sa muling pagdating ng Anak ng Tao, makakakita kaya Siya ng pananalig sa daigdig?
[18:9] Nagkuwento din Siya ng ganitong talinghaga para sa ilan na may kumpiyansa sa sarili na sila'y matutuwid pero walang pagpapahalaga sa iba,
[18:10] May dalawang taong umakyat sa loob ng templo para manalangin: yung isa ay Pariseo, at yung isa naman ay isang kolektor ng buwis.
[18:11] Tumayo doon ang Pariseo at mag-isang nanalangin, "Diyos, pinasasalamatan Ko po Kayo, na hindi po ako tulad ng ibang mga tao dyan - mga magnanakaw, mga mandaraya, mga immoral, o gaya ng isang kolektor ng buwis na ito.
[18:12] Dalawang beses po akong mag-ayuno kada linggo, at nag-iikapo po ako mula sa lahat ng aking ari-arian.
[18:13] Ang kolektor ng buwis, na nakatayo lang sa malayo, ay di maatim na tumingin man lang sa langit, sinusuntok ang dibdib at sinasabi, "Diyos, maawa po Kayo sa isang  makasalanang tulad ko."
[18:14] Sinasabi Ko sa inyo, ang taong ito ay bumaba at umuwi sa kanyang tahanan nang may dalang katuwiran kaysa sa isa. Dahil ang bawat isang nagmamataas ay ibababa, at ang nagpapakumbaba ang siyang itataas.
[18:15] At dinala nila sa Kanya pati na ang mga sanggol, para mahawakan Niya ang mga ito. Pero nang makita ito ng Kanyang mga alagad, pinagsabihan nila ang mga ito.
[18:16] Kaya't tinawag sila ni Jesus at sinabi, "Pabayaan n'yong lumapit sa Akin ang mga maliliit na bata at huwag n'yo silang pagbawalan, dahil sa mga tulad nila ipinagkakaloob ang Kaharian ng Diyos.
[18:17] Sinasabi Ko sa inyo ang totoo, sinumang di tatanggap sa Kaharian ng Diyos gaya ng isang malinggit na bata ay hindi kailanman makakapasok dito.
[18:18] At may isang taong may katungkulan ang nagtanong sa Kanya at sinabi, "Mabuting mangangaral, ano po ang dapat Kong gawin para magmana ng buhay na di magwawakas?"
[18:19] Sinabi ni Jesus sa kanya, "Bakit mabuti ang tawag mo sa Akin, samantalang walang ibang mabuti maliban sa nag-iisang Diyos?
[18:20] Alam mo ang mga ipinag-uutos, diba? 'Huwag kang mangangalunya,' 'Huwag kang gagawa ng marder,' 'Huwag kang magnanakaw,' 'Huwag kang magsisisnungaling,' 'Igalang mo ang iyong ama at ang iyon ina.'"
[18:21] At sinabi nito, "Ginagampanan ko na po ang lahat ng ito mula pa po pagkabata.
[18:22] Nang marinig ngayon ni Jesus ang mga bagay na ito sa kanya, sinabi Niya dito, "May isa ka nalang na di pa nagagawa. Ibenta mo'ng lahat ng mayroon ka, ipamahagi sa mga mahihirap, at magkakaroon ka ng imbak na yaman sa langit. Pagkatapos nyan, halika at sumunod ka sa Akin."
[18:23] At nang marinig niya ito, dinamdam niya ito ng sobra-sobra, dahil napakayaman niya.
[18:24] Nang makita ni Jesus na sobra-sobra itong nagdamdam, sinabi Niya, "Ganyan kahirap papasok ang mga may kaya sa Kaharian ng Diyos!
[18:25] Dahil mas madali pa sa isang kamelyong pumasok sa butas ng karayom, kaysa sa isang mayaman na pumasok sa Kaharian ng Diyos.
[18:26] At sinabi ng mga nakarinig nito, "Sino po kaya ang maaaring maligtas?"
[18:27] Sinabi Niya, "Ang mga bagay na di kayang gawin ng tao ay kaya ng Diyos."
[18:28] Kaya't sinabi ni Pedro, "Tignan N'yo, iniwan na po namin ang lahat para sumunod sa Inyo."
[18:29] At sinabi Niya sa kanila, "Sinasabi Ko sa inyo ang totoo, "Walang taong iniwanan ang kanyang pamilya o mga magulang, o mga kapatid, o asawa, o mga anak, alang-alang sa Kaharian ng Diyos,
[18:30] ang di tatanggap ng higit pa sa panahon ngayon, at sa mga panahon pang darating, buhay na di magwawakas."
[18:31] Kaya't ibinukod Niya ang 12, at sinabi sa kanila, "Pansinin n'yo, papunta na tayo sa Jerusalem at ang lahat ng mga bagay na naisulat ng mga propeta patungkol sa Anak ng Tao ay mangyayari.
[18:32] Dahil ipagkakanulo Siya sa mga dayuhan, kung saan Siya paglalaruan, tatratuhin na parang hayop, at duduraan.
[18:33] Hahagupitin din nila Siya, papatayin, at sa ikatlong araw ay babangon muli."
[18:34] At wala silang naintindihan sa mga bagay na ito: nakatago rin ang kahulugan ng salitang ito sa kanila. Gayun din naman, wala silang kaalam-alam sa mga bagay na nabanggit.
[18:35] At dumating ang panahon, na habang Siya'y palapit sa Jerico, may isang bulag na nakaupo sa tabing daan na namamalimos.
[18:36] Nang marinig ang pagdating ng mga tao, nagtanong siya kung ano ang nangyayari.
[18:37] At sinabi nila sa kanya na si Jesus na Nazareno ay paparating.
[18:38] Kaya't sumigaw siya habang sinasabi, "Jesus, Anak ni David! Maawa po Kayo sa akin!"
[18:39] At yung mga taong nasa harapan ay pinagsabihan siyang manahimik lang, pero lalo pa siyang nagsisigaw gaya na nauna, "Anak ni David, maawa po kayo sa akin!"
[18:40] Kaya't napatigil si Jesus, at nag-utos na dalhin siya sa Kanya. At nang siya't kaharap na Niya, tinanong N'ya ito,
[18:41] "Anong gusto mong gawin Ko para sa 'yo?" sabi Niya. Sagot naman nito, "Panginoon, magbalik ang aking paningin!"
[18:42] At sinabi ni Jesus sa kanya, "Magbalik nga sa 'yo ang iyong paningin. Ito'ng pananalig mong ito ang nagligtas sa 'yo."
[18:43] At biglang nagbalik ang kanyang paningin at sumunod sa Kanyang nagpupuri sa Diyos. Lahat din ng taong nakakita nito ay nagbigay papuri sa Diyos
[19:1] hanggang sila'y makapasok sa loob ng Jerico.
[19:2] At kapansin-pansin, doo'y may isang lalaking nagngangalang Zaqueo, na siyang lider ng mga kolektor ng buwis, at siya'y mayaman.
[19:3] At nagsikap itong makita at makilala kung sino si Jesus pero hindi nito magawa dahil sa dami ng tao at dahil maliit lang siya.
[19:4] Kaya't tumakbo siya sa unahan at umakyat sa isang puno ng sikomoro para makita Siya, dahil doon ang punta Niya.
[19:5] Nang makarating na si Jesus sa lugar na iyon, tumingala ito, at nang makita siya, ay sinabi dito, "Zaqueo, bilis, bumaba ka dyan dahil sa bahay mo Ako magpapalipas ng oras ngayong araw!"
[19:6] Nagmamadali itong bumaba, at masayang pinaunlakan Siya.
[19:7] Nang makita nila ito, nagbulungan silang lahat at sinabi, "Pumunta Siya para maging bisita nitong taong kilalang makasalanan.
[19:8] Tumayo si Zaqueo at sinabi, "Tignan n'yo po Panginoon, kalahati ng aking mga ari-arian ay binibigay ko na po sa mga mahihirap, at kung may nakuha akong anumang bagay kanino man mula sa pangungurakot ay isasauli ko po dito ng apat na beses ang dami.
[19:9] At sinabi ni Jesus sa kanya, "Dumating sa tahanang ito ang kaligtasan ngayong araw ding ito, dahil ang lalaking ito ay anak rin ni Abraham.
[19:10] Dahil ang Anak ng Tao ay dumating para hanapin at iligtas ang mga napapahamak.
[19:11] At habang pinakikinggan nila ang mga bagay na ito, nagbigay Siya ng isa pang talinghaga, dahil malapit lang Siya sa Jerusalem at dahil inaakala nila na ang Kaharian ng Diyos ay bigla nalang lilitaw.
[19:12] Kaya't ganito ang sinabi Niya, "May isang taong maharlika na pumunta sa isang malayong bansa para tanggapin ang kanyang kaharian at magbalik pagtapos.
[19:13] At tinawag niya ang kanyang 10 tauhan, inabutan sila ng 10 minang ginto, at sinabi sa kanila, 'Palaguin n'yo hanggang sa pagbabalik ko.'
[19:14] Pero ayaw sa kanya ng kanyang mga mamamayan, at nagpadala pa ng mga representante para puntahan siya. Sabi nila, 'Hindi namin gustong maghari sa amin ang taong ito.'
[19:15] At dumating ang panahon nang siya'y bumalik na, matapos tanggapin ang kaharian, na nag-utos siyang tawagin na humarap sa kanya ang mga tauhang binigyan niya ng pera, para alamin kung magkano ang kinita ng bawat isa sa pangangalakal.
[19:16] Kaya't lumapit ang una at sinabi, 'Panginoon, ang inyong mina ay tumubo po ng 10 mina.'
[19:17] At sinabi niya rito, 'Magaling, mabuting lingkod! Dahil naging matapat ka sa kaunti, sa 'yo na ang pamamahala ng 10 lungsod.'
[19:18] Lumapit naman ang pangalawa at sinabi, 'Panginoon, ang inyong mina ay tumubo po ng lima pang mina.'
[19:19] At gayun din ang sinabi nito sa kanya, 'Maging tagapamuno ka sa limang lungsod.'
[19:20] At lumapit yung isa pa at sinabi, 'Panginoon, tignan n'yo po, nandito ang inyong mina na pinaka tago-tago ko po sa isang panyo;
[19:21] Dahil natatakot po ako sa inyo, mabagsik po kasi kayo. Kinukuha po ninyo ang bagay na hindi kayo ang naglagay at inaani ang bagay na hindi kayo ang nagtanim.'
[19:22] At sinabi niya dito, 'Mula sa salitang lumabas sa iyong bibig ay hahatulan kita, masamang lingkod!' Alam mo palang mabagsik akong tao, dahil kinukuha ko ang hindi ako ang naglagay at inaani ang hindi ko itinanim.
[19:23] Kung ganoon nga, ba't di mo nalang idiniposito ang pero ko sa bangko, para sa pagbabalik ko ay makolekta ko 'to ng may tubo?
[19:24] At sinabi niya sa mga nakatayo doon, 'Kunin n'yo sa kanya ang mina at ibigay sa taong may 10 mina.'
[19:25] (Pero sinabi nila sa kanya, 'Panginoon, mayroon na po siyang 10 mina.')
[19:26] Sinasabi ko sa inyo, 'Sa bawat isang mayroon na ito ibibigay. At mula sa kanya na wala nito kukunin, kung ano ang mayroon pa sa kanya.
[19:27] Bukod pa dyan, dalhin n'yo dito yung mga kaaway ko na ayaw akong maghari sa kanila at pagpapatayin n'yo sila sa harapan ko.'
[19:28] At pagkatapos Niyang magsalita ay nauna na Siya paakyat ng Jerusalem.
[19:29] At dumating ang panahon, nang Siya'y malapit na sa Betfage at Betania sa bundok kung tawagin ay Olibo na inutusan Niyang lumakad and dalawa sa Kanyang mga alagad.
[19:30] Sinabi Niya, "Puntahan n'yo ang baranggay sa harapan n'yo kung saan ay matatagpuan n'yong nakatali ang isang bisirong asno na hindi pa nasakyan ninuman. Kalagan at dalhin n'yo dito.
[19:31] At kung may magtanong sa inyo, 'Bakit n'yo ito kinakalagan?' Sabihin n'yo, 'Kailangan po kasi ito ng Panginoon.'"
[19:32] At pagkaalis ng mga napag-utusan ay natagpuan nila iyon, ayon sa pagkakasabi Niya sa kanila.
[19:33] At nang kinakalagan na nila yung bisirong asno, sinabi sa kanila ng mga may-ari nito, 'Bakit n'yo kinakalagan 'yang bisirong asno?'
[19:34] At sinabi nila, 'Kailangan po siya ng Panginoon.'
[19:35] At dinala nila ito kay Jesus: inilagay nila ang kanilang mga damit sa ibabaw ng batang asno, at isinakay nila si Jesus sa ibabaw noon.
[19:36] At nilalatagan nila ng kanilang mga balabal ang kalsadang Kanyang dinaraanan.
[19:37] Nang Siya'y malapit na sa lugar na paahon sa bundok ng mga Olibo, nagsimulang magdiwang at maingay na nagpuri sa Diyos ng sabay-sabay ang sangkatutak na bilang ng mga alagad doon dahil sa lahat ng mga himalang nasaksihan nila.
[19:38] Ganito ang sigaw nila, "Bigyang parangal ang Hari na parating sa pangalan ng Panginoon! Tagumpay at kasiyahan sa kalangitan, at kaluwalhatian sa Kaitaas-taasan!
[19:39] At ilan sa mga Pariseong kasama sa makapal na tao roon ay nagsabi sa kanya, "Guro, pakisaway naman po ang mga alagad n'yo."
[19:40] Sumagot naman Siya at sinabi sa kanila, "Sinasabi Ko sa inyo, kung tatahimik sila, agad na magsisigawan ang mga batong ito."
[19:41] Nang malapit na Siya, pinagmasdan Niya ang lungsod, at iniyakan ito.
[19:42] Sabi Niya, "Kung alam mo lang sana ngayong araw na ito, ang mga bagay na magbibigay sa'yo ng tagumpay at kasiyahan! Pero ngayon, nakatago na ang mga ito mula sa iyong mga mata.
[19:43] Dahil ito ang mangyayari sa'yo sa pagdating ng araw: ang iyong mga kaaway ay maghuhukay ng kanal sa paligid mo, at paliligiran ka nila sa lahat ng panig ng lungsod para ipitin ka sa loob.
[19:44] At ibabato ka nila sa lupa kasama ng iyong mga anak na nasa loob ng iyong lungsod. Hindi sila mag-iiwan ng anumang batong nakapatong sa isa pang bato, dahil wala kang kaalam-alam na dumating na ang panahon ng pagbisita Ko sa'yo.
[19:45] Pagpasok Niya sa templo, sinimulan Niyang itaboy ang mga nagtitinda doon, pati na ang mga bumibili.
[19:46] Ang sabi Niya sa kanila, "Nasusulat, 'Bahay-dalanginan ang Aking bahay,' pero ginawa n'yo itong lungga ng mga mandarambong!"
[19:47] At araw-araw Siyang nagturo sa loob ng templo, bagamat nagsikap ang mga pangulo ng kaparian, ang mga dalubhasa sa Biblia, at ang mga matataas na lider ng sambayanan na iligpit Siya,
[19:48] pero di sila makakita ng paraan kung paano ito gagawin dahil ang lahat ng tao ay gustong-gusto Siyang pakinggan.
[20:1] At dumating ang panahon, sa isa sa mga araw na iyon, habang nagtuturo at nangangaral Siya ng mensahe ng kaligtasan sa mga tao sa loob ng templo, na dinagsa Siya ng mga paring opisyal, mga dalubhasa sa Biblia at ng mga matatandang pinuno.
[20:2] Kinausap Siya at sinabi, "Sabihin Mo sa amin, anong awtoridad mayroon ka para gawin ang mga bagay na ito, o kung sino ang nagbigay Sa'yo ng awtoridad na ito?
[20:3] Sumagot naman Siya at sinabi sa kanila, "Tatanungin Ko rin kayo sa isang bagay at sagutin n'yo Ako,
[20:4] Ang awtoridad ni Juan na maglubog sa tubig, galing ba ito sa langit, o galing sa mga tao?
[20:5] Nag-usap usap sila sa isa't isa at sinabi, "Kung sasabihin natin, 'Sa langit', baka sabihin Niya, 'Eh, bakit n'yo siya di pinaniwalaan?'
[20:6] Pero kung sasabihin natin, 'Sa mga tao,' babatuhin naman tayo ng lahat ng tao, dahil kumbinsido silang si Juan ay isang propeta.
[20:7] Kaya't sinagot nalang nila, na hindi nila masabi kung saan ito galing.
[20:8] At sinabi ni Jesus sa kanila, "Hindi Ko rin sasabihin sa inyo kung anong awtoridad mayroon Ako para gawin ang mga bagay na ito."
[20:9] Kaya't nagsimula Siyang magsalita sa mga tao ng ganitong talinghaga, "May isang taong nagpatanim ng mga ubas, pinagkatiwala iyon sa mga magbubukid, at pumunta sa isang malayong bansa kung saan namalagi siya ng mahabang panahon.
[20:10] Nang dumating ang tamang panahon ay nagpadala siya ng katiwala sa mga magbubukid para matanggap na n'ya ang mga bunga ng ubasan. Pero tinambangan ito ng mga magbubukid at pinauwi siyang walang kadala-dala.
[20:11] At muli siyang nagpadala ng isa pang katiwala, binugbog din ito, binastos at pinauwing walang kadala-dala.
[20:12] At muli siyang nagpadala sa pangatlong pagkakataon. Sinugatan din ito at itinapon palabas.
[20:13] Kaya't sinabi na ng may-ari ng ubasan, 'Ano na ang gagawin ko? Ipapadala ko na ang minamahal kong anak, baka sakaling mahiya na sila pagka nakita siya.'
[20:14] Pero nang makita siya ng mga magbubukid, nag-usap usap sila at sinabi, 'Ito ang tagapagmana. Halikayo't patayin natin siya para mapa sa atin na ang kanyang mamanahin.'
[20:15] Kaya't pinalabas nila siya ng ubasan, at doon siya pinatay. Ano sa palagay n'yo ngayon ang gagawin ng may-ari ng ubasan sa kanila?
[20:16] Pupunta siya doon, pagpapapatayin ang mga magbubukid, at ipagkakatiwala ang ubasan sa iba." At nang marinig nila ito ay sinabi nila, "Huwag nawang mangyari!"
[20:17] At tinitigan Niya sila sabay sabi, "Kung ganoon, ano 'tong nasusulat, 'Ang batong itinapon lang ng mga manggagawa ang siyang naging pinakamahalagang batong sandigan?'
[20:18] Sinumang malaglag sa ibabaw ng batong iyon ay magkakahiwa-hiwalay, pero ang sinumang bagsakan nito ay madudurog na parang pulbos."
[20:19] At ang mga paring opisyal at mga dalubhasa sa Biblia ay sinikap na arestuhin Siya nang oras ding iyon dahil alam nilang sinabi Niya ang talinghagang iyon laban sa kanila. Takot lang sila sa taong bayan.
[20:20] Inobserbahan nila Siya at nagpadala ng mga espiyang nagpapanggap na mga taong matuwid, nang sa ganoon ay mahuli nila Siya sa Kanyang mga salita, at dalhin Siya sa pamamahala at kapangyarihan ng gobernador.
[20:21] At nagtanong sila sa Kanya ng ganito, "Guro, alam po naming nagsasabi at nagtuturo Kayo ng tama, at hindi ninyo tinatanggap ang sinuman batay sa panlabas na katangian nito, kundi ay matapat na nagtuturo sa mga pamamaraan ng Diyos.
[20:22] Naaayon po ba sa Kautusan ng Diyos na magbigay tayo ng buwis kay Cesar o hindi?
[20:23] Pero nalalaman Niya ang kanilang masamang pinaplano at sinabi sa kanila, "Bakit n'yo ako tinutukso?
[20:24] Ipakita n'yo sa Akin ang isang denario. Kaninong mukha at tatak ang nandito?" Sumagot sila at sinabi, "Kay Cesar po."
[20:25] At sinabi Niya sa kanila, "Ibalik n'yo kay Cesar ang mga bagay na kay Cesar, at sa Diyos ang mga bagay na sa Diyos."
[20:26] Di nila Siya mahuli sa mga salitang binibitiwan Niya sa mga tao, at sa pagkamangha nila sa Kanyang sagot, sila'y nanahimik.
[20:27] Pinuntahan din Siya ng ilan sa mga Saduseo na di naniniwalang may pagkabuhay na muli. Tinanong nila Siya,
[20:28] at sinabi, "Guro, sinulat po ni Moises para sa atin, 'Kung may isang mamatayan ng lalaking kapatid at ito'y may asawa, pero walang anak, ang lalaking kapatid nito ay dapat na pakasalan ang nabiyudang asawa, at magtaguyod ng binhi para sa kanyang yumaong kapatid na lalake.
[20:29] Mayroon ngang pitong magkakapatid na lalake: at ang unang nag-asawa ay namatay ng walang anak.
[20:30] At ang pangalawa'y pinakasalan ang babaing nabyuda at namatay na walang anak.
[20:31] Kaya't pinakasalan siya ng pangatlo, at pare-parehas ang nangyari sa kanila hanggang sa ika-7. Namatay silang walang naiwang mga anak.
[20:32] Sa bandang huli, namatay din ang babae.
[20:33] Kaya't sa muling pagka-buhay, sino ngayon ang magiging asawa niya, kung ang pito'y naging asawa siya?
[20:34] Kaya't sumagot si Jesus at sinabi sa kanila, "Ang mga anak ng mundong ito ay nagpapakasal, at ibinibigay para makasal.
[20:35] Pero silang mga tinuturing na karapat-dapat na magkamit ng mundong iyon, at ng pagkabuhay mula sa mga patay, ay di na nagpapakasal o ibinibigay para ikasal.
[20:36] Di na rin sila mamamatay, dahil kapantay na nila ang mga anghel at sila'y mga anak ng Diyos dahil sila'y mga anak ng muling pagkabuhay.
[20:37] Tungkol naman sa pagbangon ng mga patay, maski na si Moises ay nagpatunay nang sa harapan ng mababang punong nagliliyab, ay tinawag niya ang Panginoon na Diyos ni Abraham, at Diyos ni Isaac, at Diyos ni Jacob.
[20:38] Dahil hindi Siya Diyos ng mga patay, kundi ng mga nabubuhay, dahil lahat ay nabubuhay pag nasa Kanya.
[20:39] Sumagot din ang ilan sa mga dalubhasa sa Biblia at sinabi nila, "Guro, maganda po ang pagkakasabi N'yo."
[20:40] At hindi na sila nagtangkang magtanong pa sa Kanya ng kahit ano.
[20:41] Kaya't sinabi Niya sa kanila, "Paano nila masasabing ang Kristo ay anak ni David,
[20:42] kung si David mismo ang nagsabi sa aklat ng mga Awit nito, "Sinabi ng Panginoon sa aking Panginoon, 'Maupo Ka bilang kanang kamay Ko,
[20:43] Hanggang sa gawin Kong tuntungan ng mga paa Mo ang Iyong mga kaaway.
[20:44] Kung tinawag Siya ni David na Panginoon, paanong naging anak Siya nito?
[20:45] At habang nakikinig ang lahat ng mga tao, sinabi Niya sa Kanyang mga alagad,
[20:46] Mag-ingat kayo sa mga dalubhasa sa Biblia na mahilig maglakad na nakasuot ng magagarang damit, at gustong-gusto ang mga parangal na bigay sa kanila sa mga pampublikong pagpupulong, ang mga espesyal na upuan sa loob ng mga simbahan, at ang mga puwesto para sa mga panauhing pandangal sa mga handaan.
[20:47] Sila ang mga lumalamon sa kabuhayan ng mga babaing biyuda, at kunwari pang nagdadasal ng pagkahaba-habang panalangin. Tatanggapin nila ang mas mabigat na kaparusahan.
[21:1] At habang nagmamasid ay nakita Niya ang mga mayayamang naglalagay ng kanilang mga handog sa loob ng kabang yaman.
[21:2] At nakita din Niya ang isang mahirap na biyudang naglalagay doon ng dalawang dyes sentimo,
[21:3] At sinabi Niya, "Sinasabi Ko sa inyo ang totoo, na ang mahirap na biyudang ito ay naglagay ng mas higit pa kaysa sa kanilang lahat,
[21:4] Dahil lahat sila'y naglagay ng mga handog sa Diyos mula sa kanilang sobra-sobrang yaman, pero inilagay niya ang buong kabuhayan niya sa kabila ng kanyang kahirapan.
[21:5] At habang ang ilan ay nagsasalita tungkol sa templo, kung paano ito napapalamutian ng magagandang bato at mga handog, sinabi Niya,
[21:6] "Patungkol sa mga bagay na ito na nakikita n'yo, darating ang mga araw na walang matititrang batong nakapatong sa isa pa, na hindi babagsak sa lupa!"
[21:7] Nagtanong sila sa Kanya at sinabi, "Guro, kailan po kaya mangyayari ang mga ito? At ano po ang senyales na malapit na pong mangyari ang mga ito?"
[21:8] At sinabi Niya, "Mag-ingat kayo para di kayo malinlang. Dahil maraming darating na gagamitin ang Aking pangalan  at magsasabi, 'Ako ang Kristo,' at, 'Dumating na ang panahon!' Huwag n'yo silang puntahan at sundin.
[21:9] Pero pag nakarinig kayo ng tungkol sa mga digmaan at mga komosyon, huwag kayong matakot. Dahil dapat munang mangyari ang lahat ng mga ito, ngunit ang katapusan ay di pa darating agad-agad.
[21:10] Kaya't sinabi Niya sa kanila, "Makikipagdigmaan ang isang bansa laban sa ibang bansa, at kaharian laban sa kaharian.
[21:11] Bukod pa rito ay magkakaroon ng mga malalakas na lindol, kakulangan sa pagkain, mga salot sa iba't ibang lugar, mga nakakatakot na kaganapan at mga kakaibang mga senyales mula sa kalangitan.
[21:12] Pero bago mangyari ang mga ito ay dadakipin nila kayo, uusigin, kakastiguhin sa mga simbahan, mga bilangguan, at sa harapan ng mga hari't mga pinuno alang-alang sa pangalan Ko.
[21:13] Pero ito'y magiging dahilan para magbigay kayo ng testimonya sa kanila.
[21:14] Kaya't lagi n'yong tatandaan na di n'yo kailangang maghanda sa inyong isasagot,
[21:15] dahil bibigayan Ko kayo ng bibig at karunungan na di kayang pabulaanan o kontrahin ng lahat ng inyong mga kalaban.
[21:16] At tatraydorin kayo ng inyong mga magulang, mga kapatid, mga kababayan, mga kaibigan, at ilan sa inyo ay ipapapatay nila.
[21:17] At kamumuhian kayo ng lahat dahil sa Aking pangalan.
[21:18] Pero hindi kayo mamamatayan ng isa mang buhok sa inyong ulo.
[21:19] Sa inyong katatagan ay makakamit n'yo ang inyong mga kaluluwa.
[21:20] At pagka nakita n'yo na ang Jerusalem na napapaligiran ng mga campo militar, sa puntong iyon, alam n'yo na nalalapit na ang pagkawasak nito.
[21:21] Kaya't umalis na dapat ang lahat ng mga nasa loob ng Judea at hayaang lumikas agad sa mga kabundukan, ganoon din ang mga nasa lalawigan sa paligid nito na huwag nang pumunta pa doon.
[21:22] Dahil ang mga ito ay mga araw ng paghihiganti, para matupad ang lahat ng mga naisulat.
[21:23] Pero kaawa-awa ang mga buntis at ang mga nagpapasuso sa mga araw na iyon, dahil magkakaroon ng napakatinding kahirapan sa lupaing ito, at matiniding galit laban sa mga taong ito.
[21:24] Sila nga'y mapapabagsak sa talim ng espada, at dadalhing bihag papunta sa lahat ng mga bansa. Tatapakan ng mga dayuhang bansa ang Jerusalem hanggang sa matapos ang itinakdang panahon sa mga dayuhang bansa.
[21:25] At may masasaksihang mga senyales sa araw at sa buwan, at lahat ng mga bituwin, at kapighatian na may kasamang kalituhan sa mga bansa sa daigidig; pagdagundong ng karagatan at pagdaluyong ng alon.
[21:26] Hihimatayin ang mga tao dahil sa takot at sa pag-hihintay sa mga darating pang bagay sa daigdig. Dahil mayayanig ang mga puwersang nagpapanatili sa buong kalawakan.
[21:27] At pagkatapos ay makikita nila ang Anak ng Tao na parating dala ng alapaap nang may kapangyarihan at dakilang kaluwalhatian.
[21:28] Pero pagka nagsimula nang mangyari ang mga ito, tumingin kayo sa itaas, at tumingala kayo, dahil nalalapit na ang inyong kaligtasan.
[21:29] At nagsaad Siya ng isang talinghaga sa kanila, "Pagmasdan n'yo ang puno ng igos at lahat ng mga puno.
[21:30] Pagka sibol ng kanilang mga dahon, makikita't malalaman n'yo sa inyong mga sarili na malapit na ang tag-init.
[21:31] Kaya't tulad din nito, kapag nakita n'yong nangyayari na ang mga bagay na ito, dapat nyong malaman na ang Kaharian ng Diyos ay malapit na.
[21:32] Sinasabi Ko sa inyo ang totoo, na hindi lilipas ang henerasyong ito hangga't di nagaganap ang lahat.
[21:33] Ang langit at lupa'y maglalaho, pero di kailanman maglalaho ang Aking mga salita.
[21:34] Pero bantayan n'yong mabuti ang inyong mga sarili baka sa anumang panahon ang inyong mga puso ay mabigatan ng paglalasing at epekto nito sa katawan, mga pag-aalala sa mga pangangailangan sa buhay, at dumating na lang sa harap n'yo ang araw na iyon ng di kayo handa.
[21:35] Dahil darating ito na parang patibong sa lahat ng naninirahan sa balat ng lupa sa buong daigdig.
[21:36] Kaya't magbantay kayo at manalangin sa bawat pagkakataon, para maituring kayong karapat-dapat na makatakas sa lahat ng mga bagay na magaganap, at makatayo sa harap ng Anak ng Tao.
[21:37] At kapag araw ay nagtuturo Siya sa loob ng templo, pero sa gabi ay nasa labas siya at nagpapalipas ng oras sa bundok na kung tawagin ay Olibo.
[21:38] At lahat ng tao ay nagdadatingan ng maaga sa templo para pakinggan Siya.
[22:1] Malapit na rin ang pista ng Tinapay na Walang Lebadura na kung tawagin ay Paskua.
[22:2] Samantala, ang mga pinunong pari at mga dalubhasa sa Biblia ay naghahanap ng paraan kung paano nila Siya papatayin, dahil natatakot sila sa taong bayan.
[22:3] Kaya't sumanib si Satanas sa kalooban ni Judas na ang apelyido ay Iskariote, na kabilang sa 12.
[22:4] At pagka alis niya, ay kinausap niya ang mga pinunong pari at mga mahistrado sa kung anong paraan Siya ipagkakanulo sa kanila.
[22:5] Kaya't nagdiwang sila at sumang-ayon na bibigyan siya ng pera.
[22:6] Pagka pangako niya, ay naghanap na siya ng pagkakataon na ipagkanulo Siya sa kanila kung saan walang makakakitang mga tao.
[22:7] At dumating na ang araw ng Tinapay na Walang Lebadura, ang panahon kung kailan dapat katayin ang kordero ng Paskua.
[22:8] Kaya't pinadala Niya sina Pedro at Juan sabay sabi, "Ipaghanda n'yo ang ating Paskua, para sa pagsasalo-salo natin."
[22:9] At sinabi nila sa Kanya, "Saan N'yo po gustong maghanda tayo?"
[22:10] At sinabi Niya sa kanila, "Ganito, pagkapasok n'yo sa lungsod, may isang lalaking sasalubong sa inyong may bitbit na banga ng tubig. Sundan n'yo siya sa loob ng bahay kung saan siya papasok.
[22:11] At sabihin n'yo sa tagapamahala ng bahay, 'Pinasasabi po ng Guro sa inyo, Saan ang kuwarto kung saan Ako kakain ng Paskua kasama ng Aking mga alagad?'
[22:12] At ipapakita niya sa inyo ang isang malaking kuwarto sa itaas na may mga kagamitan na. Doon kayo maghanda."
[22:13] Lumakad nga sila at natagpuan nila kung paano ang pagkakasabi Niya sa kanila. At hinanda nila doon ang Paskua.
[22:14] At pagdating ng takdang oras, naupo Siya sa hapag-kainan kasama ang 12 mga apostol.
[22:15] At sinabi Niya sa kanila, "Labis Kong hinangad na kumain nitong Paskua kasama kayo bago Ko maghirap.
[22:16] Dahil sinasabi Ko sa inyo na di nako kakain pa nito, hanggang sa matupad na ito sa Kaharian ng Diyos.
[22:17] At pagtanggap Niya ng baso, nagpasalamat Siya at sinabi, "Kunin n'yo ito, at ipamahagi sa bawat isa sa inyo.
[22:18] Dahil sinasabi Ko sa inyo, hindi na Ako iinom pa mula sa bunga ng ubasan hanggang sa pagdating ng Kaharian ng Diyos.
[22:19] At kinuha niya ang tinapay, matapos magpasalamat ay pinagpira-piraso, at ibinigay sa kanila sabay sabi, "Ito ang Aking katawan na alang-alang sa inyo ay ibinibigay Ko. Gawin n'yo ito bilang ala-ala Ko."
[22:20] Ganoon din ang sinabi Niya sa baso pagkatapos ng hapunan, "Ito ang baso ng bagong testamento gamit ang Aking dugo, na para sa inyo ay ibinubuhos.
[22:21] Pero tignan n'yo, ang kamay ng magkakanulo sa Akin ay kasama Ko dito sa hapag-kainan.
[22:22] At totoo ngang papanaw ang Anak ng Tao ayon sa naitakda, pero kaawa-awa ang taong tutulong na madakip Siya!"
[22:23] At nagsimula silang magtanong sa isa't isa kung sino sa kanila ang magtatangkang gumawa nito.
[22:24] Bukod pa rito, nagkaroon din ng pagtatalo sa kalagitnaan nila tungkol sa kung sino sa kanilang palagay ang pinakadakila sa kanila.
[22:25] Kaya naman sinabi Niya sa kanila, "Ang mga hari ng mga dayuhang bansa na namumuno sa kanila, at ang mga gumagamit ng kapangyarihang ito ay tinatawag na mga Tagasuporta.
[22:26] Pero hindi kayo dapat ganito, kundi ang mas dakila sa inyo ay dapat na maging tulad sa isang bagito, at ang namumuno ay tulad sa isang naglilingkod.
[22:27] Dahil sino ang mas dakila, ang nakaupo sa hapag-kainan o ang nagsisilbi? Hindi ba't ang nakaupo sa hapag-kainan? Pero nasa gitna n'yo Ako na tulad sa isang nagsisilbi.
[22:28] Pero kayo ang mga nagpatuloy na kasama Ko sa kabila ng mga dinaanan Kong pagsubok.
[22:29] Kaya't Ako nama'y nagtatalaga sa inyo ng isang kaharian, kung paano nagtalaga ang Ama Ko sa Akin,
[22:30] para kayo'y makakain at makainom sa Aking hapag-kainan sa kaharian Ko, at maluklok sa mga trono para humatol sa 12 tribo ng Israel.
[22:31] At sinabi ng Panginoon, "Simon, Simon, pagmasdan mo, hiniling ni Satanas na mapasakanya ka para salain kang mabuti tulad ng ginagawa sa trigo.
[22:32] Pero nanalangin Ako para sa'yo, upang hindi bumigay ang pananalig mo. At pagka balik mo, palakasin mo ang iyong mga kapatid.
[22:33] Pero sinabi nito sa Kanya, "Panginoon, handa po akong sumama sa Inyo kahit pa sa loob ng bilangguan, at sa kamatayan!"
[22:34] At sinabi Niya, "Sinasabi Ko sa'yo, Pedro, hindi titilaok ang manok ngayong araw na ito, hangga't hindi mo tatlong beses na ipagkakailang kilala mo Ako."
[22:35] Sinabi pa Niya sa kanila, "Nang pinahayo Ko kayo na walang pitaka, baonan, at walang sapatos, nagkulang ba kayo sa kahit ano?" At sumagot sila, "Hindi po."
[22:36] Kaya't sinabi Niya sa kanila, "Pero ngayon, ang may pitaka ay dalhin ito, at ganoon din ang may baonan, at ang walang patalim ay ipagbili ang kanyang balabal, at bumili.
[22:37] Dahil sinasabi Ko sa inyo, na itong naisulat ay dapat pang mangyari sa Akin, 'At siya'y napabilang kasama ng mga kriminal.' Dahil may katuparan ang mga bagay na naisulat patungkol sa Akin.
[22:38] At sinabi nila, "Panginoon, tignan N'yo, ito po ang dalawang patalim." Kaya't sinabi Niya sa kanila, "Sapat na 'yan."
[22:39] Pagkatapos, lumabas Siya at umalis papunta sa Bundok ng Olibo, ayon sa Kanyang nakagawian. Sumunod din sa Kanya ang Kanyang mga alagad.
[22:40] At nang dumating Siya sa lugar ay sinabi Niya sa kanila, "Manalangin kayo nang di kayo malagay sa gitna ng tukso."
[22:41] At lumayo Siya sa kanila ng halos kasing layo pagka naghagis ng isang bato. Siya'y yumuko at lumuhod para manalangin.
[22:42] Sabi Niya, "Ama, kung gugustuhin N'yo po na kunin itong baso mula sa Akin; gayun pa man, hindi ang kagustuhan Ko, kundi ang sa Inyo ang mangyari."
[22:43] At may nagpakitang angel sa Kanya mula sa langit na nagpalakas sa Kanya.
[22:44] Kaya't sa kabila ng pagdurusa, nanalangin pa Siya ng mas masigasig at ang Kanyang pawis ay para nang patak ng dugong nalalaglag sa ibabaw ng lupa.
[22:45] At nang bumangon Siya mula sa pananalangin, nagpunta Siya sa mga alagad at natagpuan silang natutulog dahil sa kalungkutan.
[22:46] Kaya't sinabi Niya sa kanila, "Bakit kayo natutulog? Bumgangon kayo't manalangin, para hindi kayo malagay sa gitna ng tukso."
[22:47] Pero habang nagsasalita pa Siya, biglang may dumating na grupo ng mga kalalakihan at ang isa sa 12 na tinatawag na Judas ang nangunguna sa kanila. At lumapit ito kay Jesus para halikan Siya.
[22:48] Pero nagsalita sa kanya si Jesus, "Judas, ipinagkakanulo mo ba ang Anak ng Tao sa pamamagitan ng halik?"
[22:49] Nang makita ng mga nakapaligid sa Kanya ang susunod na mangyayari, sinabi nila sa Kanya, "Panginoon, gagamitin na po ba namin yung patalim para lumaban?"
[22:50] At tinaga ng isa sa kanila ang tauhan ng pangulo ng kaparian, at natapiyas ang kanan na tainga nito.
[22:51] At sumagot si Jesus at sinabi, "Pabayaan n'yo itong isa na ito!" Kaya't hinipo Niya ang tainga nito at pinagaling siya.
[22:52] At sinabi ni Jesus sa mga nagdatingang mga pinunong pari, pati sa mga opisyal ng templo, at sa mga matatandang pinuno na laban sa Kanya, "Pumunta ba kayo dito nang may dalang mga patalim at mga batuta laban sa isang magnanakaw?
[22:53] Noong Ako'y araw-araw n'yong kasama sa loob ng templo hindi n'yo man lang inunat ang inyong mga kamay laban sa Akin. Pero ngayon ang inyong oras, at ang pamamahala ng kadiliman.
[22:54] Kaya't dinakip nila Siya, pinangunahan at dinala sa loob ng bahay ng pangulo ng kaparian. Pero si Pedro ay sumusunod sa may kalayuan.
[22:55] At nang magsindi sila ng apoy sa loob ng korte, naupo na sila, nandoon din si Pedro na kasama nilang naupo.
[22:56] Pero may isang dalaga doon na nakaupo malapit sa ilawan, at pagkatitig sa kanya ay sinabi, "Ang isang ito ay kasama rin Niya!"
[22:57] Pero itinanggi niya ito sabay sabi, "Babae, hindi ko Siya kilala."
[22:58] At pagtapos ng ilang sandali ay may isa pang nakakita sa kanya at sinabi, "Kasamahan ka rin nila." Pero sinabi ni Pedro, "Manong, hindi po ako."
[22:59] At pagkalipas ng halos isang oras, may isa na namang nagkumpirma at nagsabi, "Totoo nga, ang isang ito ay nakasama Niya, dahil Galilenyo din siya."
[22:60] At sinabi ni Pedro, "Ginoo, hindi ko alam ang sinasabi n'yo." At habang nagsasalita pa siya ay biglang tumilaok ang manok.
[22:61] Nang mapalingon ang Panginoon, tumingin Siya kay Pedro, at naalala ni Pedro ang sinabi ng Panginoon, sa paraan na sinabi Niya dito, "Bago tumilaok ang manok ay tatlong beses mo Akong ipagkakaila."
[22:62] Kaya't buong pait na umiyak si Pedro habang umaalis papuntang labasan.
[22:63] At ang mga lalaking nagbabantay kay Jesus ay iniinsulto at sinusuntok Siya.
[22:64] At pagtapos siyang piringan ay pinagsusuntok ang Kanyang mukha, at tinatanong pa Siya. Sabi nila, "Hulaan Mo nga kung sino ang sumuntok sa Iyo?"
[22:65] At marami pang ibang klaseng panlalapastangan ang sinabi nila sa Kanya.
[22:66] At nang magliwanag na ay nagtipon-tipon ang mga matatandang pinuno ng bayan, mga pinunong pari, at mga dalubhasa sa Biblia. At nang dalhin Siya sa gitna ng kanilang kapulungan, sinabi nila,
[22:67] "Kung ikaw nga ang Kristo, sabihin Mo sa amin." At sinabi Niya sa kanila, "Kung sabihin Ko man, hindi rin kayo maniniwala.
[22:68] At kung tatanungin Ko rin kayo, hindi n'yo naman Ako sasagutin o palalayain.
[22:69] Mula ngayon, ang Anak ng Tao ay mauupo sa kanang puwesto ng kapangyarihan ng Diyos."
[22:70] Kaya't sinabi nilang lahat, "Kung ganoon, Ikaw nga ang Anak ng Diyos?" At sinabi Nito sa kanila, "Kayo ang nagsabi na Ako nga."
[22:71] Kaya't sinabi nila, "Ano pang testimoniya ang kailangan nating panghawakan, ngayong narinig na natin mula sa Kanyang sariling bibig?"
[23:1] Kaya't nagtayuang lahat ang buong kapulungang ito at dinala na Siya papunta kay Pilato.
[23:2] At sinimulan nilang akusahan Siya. Sabi nila, "Napagalaman namin na nililinlang ng taong ito ang buong bansa, at nagbabawal na magbigay ng buwis kay Cesar. Sinasabi Niya na Siya mismo ang Kristo - na isang hari!"
[23:3] Kaya't inimbestigahan Siya ni Pilato. Sabi niya, "Ikaw nga ba ang hari ng mga Judio?" At Siya'y sumagot sa kanya, "Ikaw na ang nagsabi."
[23:4] Kaya't sinabi ni Pilato sa mga pinunong pari at sa mga tao, "Wala akong makitang mali dito sa taong ito."
[23:5] Pero lalo lang silang nagpumilit. Sabi nila, "Sa pamamagitan ng Kanyang katuruan ay pinag-aalsa Niya ang mga tao sa lahat ng panig ng Judea, mula doon sa Galilea hanggang dito."
[23:6] Pero nang marinig ni Pilato ang Galilea, nagtanong siya kung ang taong ito ay isang Galilenyo.
[23:7] At nang malaman nito na Siya'y nasa ilalim ng pamamahala ni Herodes, pinadala Siya nito kay Herodes, na nandoon rin sa Jerusalem ng mga araw iyon.
[23:8] At sobrang tuwa ni Herodes nang makita si Jesus. Matagal na kasi niyang gustong makita Siya, dahil sa maraming bagay na naririnig nito tungkol sa Kanya. Bukod pa rito, umaasa itong makakita mula sa Kanya ng anumang gawang himala.
[23:9] Kaya't nagtanong ito sa Kanya tungkol sa maraming bagay, pero wala Siyang anumang isinagot dito.
[23:10] At marahas na inakusahan Siya ng mga pinunong pari pati na ang mga dalubhasa ng Bibliang nakatayo roon.
[23:11] Kaya naman kinamuhian at hinamak lang Siya ni Herodes kasama ng kanyang mga kawal. Matapos Siyang damitan ng magarang damit ay ibinalik din Siya kay Pilato.
[23:12] At naging kaibigan ang turingan nina Pilato at Herodes sa isa't isa nang araw ding iyon. Noon kasi ay nasa gitna sila ng matinding alitan.
[23:13] At nang ipatawag ni Pilato ang lahat ng mga pinunong pari at ang mga lider ng bayan,
[23:14] Sinabi niya sa kanila, "Dinala ninyo itong taong ito sa akin kagaya ng isang naguudyok sa mga tao ng rebelyon. Kaya't tignan n'yo, matapos ko Siyang siyasatin sa harap n'yo ay wala akong nakitang sala  sa taong ito patungkol sa akusasyong ipinaparatang n'yo sa Kanya.
[23:15] Hindi, kahit pa si Herodes. Dahil ipinadala ko rin Siya sa kanya, pero tignan n'yo wala sa Kanyang ginawang bagay na humantong sa hatol na kamatayan.
[23:16] Kaya't matapos ko Siyang parusahan ay palalayain ko na Siya.
[23:17] Kinakailangan din talaga siyang magpalaya sa kanila ng isang bilanggo alinsunod sa Pista.
[23:18] Kaya't nagsigawan silang lahat ng sabay-sabay, "Iligpit na ang taong iyan! Pakawalan mo para sa amin si Barabbas!"
[23:19] Siya'y itinapon sa loob ng bilangguan dahil sangkot siya sa isang rebelyong ginawa sa gitna ng lungsod at sa salang pagpatay.
[23:20] Kaya't, sa kagustuhan ni Pilatong palayain si Jesus, muli niya silang kinausap.
[23:21] Pero pasigaw nilang sinabi, "Ipako sa krus, ipako Siya sa krus!"
[23:22] At sinabi niya sa kanila sa pangatlong beses, "Bakit, ano bang kasamaan ang ginawa ng taong ito? Wala akong nakitang dahilan para hatulan Siya ng kamatayan. Kaya't pagtapos ko Siyang parusahan ay palalayain ko na Siya.
[23:23] Pero nagpumilit pa rin sila gamit ang malalakas na sigaw na humihiling na maipapako Siya sa krus. Kaya't nanaig ang mga tinig nila at ng mga pinunong pari.
[23:24] At inaprubahan ni Pilato na gawin ang kahilingan nila.
[23:25] At ayon sa kanilang kahilingan, pinalaya niya para sa kanila ang taong itinapon sa bilangguan dahil sa rebelyon at pagpatay, at ginawa niya kay Jesus ang kanilang kagustuhan.
[23:26] At habang dinadala na Siya, sinunggaban nila si Simon na isang taga Cirene na nanggaling pa sa bukid. Inilagay nila sa kanya ang krus para buhatin, habang sumusunod kay Jesus.
[23:27] At sumusunod sa Kanya ang malaking bilang ng mga tao, pati na ang mga kababaihan na nag-iiyakan rin sa sobrang lungkot sa nangyari sa Kanya.
[23:28] Pero lumingon sa kanila si Jesus at sinabi, "Mga babaing anak ng Jerusalem, huwag kayong umiyak para sa Akin, kundi umiyak kayo para sa inyong mga sarili, at para sa inyong mga anak.
[23:29] Dahil tignan n'yo, darating ang mga araw na kung saan sasabihin nila, 'Mapalad ang mga di magkaanak, at ang mga sinapupunang kailanma'y di nagdalangtao, pati na ang mga dibdib na kailanma'y di nakapagpasuso.
[23:30] Sa panahong iyon, magsisimula silang magsabi sa mga bundok, 'Tabunan n'yo kami!' At sa mga burol, Takpan nyo kami!'
[23:31] Dahil kung ginagawa nila ang mga bagay na ito dito sa berdeng puno, ano na ang mangyayari kapag ito'y tuyo na?
[23:32] At mayroon ding dalawa pang ibang kriminal na kasama Niyang dadalhin sa kanilang kamatayan.
[23:33] At nang dumating sila sa lugar na kung tawagin ay Bungo, doon nila Siya ipinako, at iyong dalawang kriminal - ang isa ay sa kanan, at ang isa naman ay sa kaliwa.
[23:34] Pagtapos ay sinabi ni Jesus, "Ama, patawarin N'yo po sila dahil hindi nila alam ang kanilang ginagawa." Nang paghiwa-hiwalayin nila ang Kanyang damit, nagpalabunutan sila.
[23:35] Pero ang mga taong nakatayong nanonood at ang mga pinunong kasama nila ay nanlilibak pa. Sabi nila, "Niligtas Niya ang iba, iligtas din Niya ang kanyang sarili kung Siya nga talaga ang Kristo, ang hinirang ng Diyos!"
[23:36] Pinaglaruan din Siya ng mga sundalong lumapit at nagbigay sa Kanya ng suka.
[23:37] At sabi nila, "Kung Ikaw nga ang Hari ng mga Judio, iligtas Mo ang iyong sarili."
[23:38] At mayroon din doong titulong nakasulat sa itaas Niya sa wikang Griego at Latin, pati na sa Hebreo: "Ito ang Hari ng mga Judio."
[23:39] Pero ang isa sa mga kriminal na ibinitin doon ay nilapastangan Siya. Sabi nito, "Kung Ikaw nga ang Kristo, iligtas Mo ang Iyong sarili at pati na rin kami."
[23:40] Pero sumagot ang kabila, sinaway siya, sabay sabi, "Hindi ka ba natatakot sa Diyos, yamang nakikita mo na nasa ilalim ka rin ng parehas na sentensya?"
[23:41] At totoong nararapat lang sa atin ito, dahil tinatanggap lang natin ang kabayaran sa ating mga ginawa; pero wala Siyang ginawang masama.
[23:42] At sinabi Niya kay Jesus, "Panginoon, alalahanin N'yo po ako pagdating N'yo sa kaharian N'yo.
[23:43] At sinabi ni Jesus sa kanya, "Sinasabi ko sa'yo ang totoo, sa araw na ito ay makakasama kita sa loob ng paraiso."
[23:44] At magtatanghaliang tapat na nang oras na iyon, pero naging madilim sa buong lupain hanggang sa ikatlo ng hapon.
[23:45] Matapos magdilim ng araw, napunit sa gitna ang tabing sa templo.
[23:46] At sumigaw si Jesus nang may pagkalakas na boses, sabay sinabi, "Ama, inihahabilin Ko na po ang espiritu Ko sa Inyong mga kamay." At matapos sabihin ang mga ito, nalagutan na Siya ng hininga.
[23:47] Ngayon, nang makita ng senturyon ang nangyari, pinuri niya ang Diyos sabay sabi, "Totoo ngang ang taong ito ay matuwid!"
[23:48] At ang lahat ng mga taong nagkatipon para matunghayan ang mga pangyayaring ito, matapos makita ang mga bagay na naganap, ay umuwi habang sinusuntok ang kanilang mga dibdib.
[23:49] At natunghayan din ang mga ito ng lahat ng Kanyang mga kakilala na nakatayo sa malayo at mga kababaihang sumunod sa Kanya mula pa sa Galilea.
[23:50] At kapansin-pansin ang isang lalake na nagngangalang Jose, na isang tagapagpayo sa Sanhedrin. Isa Siyang mabuti at matuwid na tao,
[23:51] mula sa Arimatea, isang lungsod ng mga Judio at siya din ay naghihintay sa pagdating ng Kaharian ng Diyos. Siya ay hindi sumangayon sa plano at ginawa nila.
[23:52] Nagpunta siya kay Pilato para hingin ang katawan ni Jesus.
[23:53] At pagkababa dito ay binalot niya ito ng telang lino, at nilagay ito sa loob ng libingang inukit mula sa bato, kung saan ay wala pang sinumang nailibing.
[23:54] At iyon ang araw ng Paghahanda, bukod pa rito ang Araw ng Pamamahinga ay magsisimula na.
[23:55] Sumunod rin ang mga kababaihan na sumama sa Kanya mula pa sa Galilea. Nakita nila ang libingan at kung paano nilagay ang Kanyang katawan doon.
[23:56] Pagkauwi nila, naghanda sila ng mga pabango at mga pamahid na langis. Pagtapos nito ay namahinga na sila sa araw ng Pamamahinga ayon sa Kautusan.
[24:1] At sa unang araw ng linggo ng umaga, pumunta sila doon sa libingan dala ang hinanda nilang pamahid na langis at may ilan pang sumama sa kanila.
[24:2] Pero natagpuan nilang naigulong ang pintuang bato mula sa libingan.
[24:3] At pagpasok nila roon, hindi nila natagpuan ang katawan ng Panginoong Jesus.
[24:4] At nangyari nga habang sila'y gulong-gulo tungkol sa bagay na ito na biglang may dalawang lalake na may maningning na mga damit ang tumayo sa tabi nila.
[24:5] Kaya't sa sobrang takot ay napa dapa sila na nakaharap ang mukha sa lupa. Sinabi ng mga ito sa kanila, "Bakit n'yo hinahanap ang nabubuhay sa gitna ng mga patay?
[24:6] Wala na Siya rito, dahil bumangon Siya! Alalahanin n'yo kung ano ang sinabi Niya sa inyo habang nandoon pa kayo sa Galilea.
[24:7] Ganito ang sabi Niya, "Ang Anak ng Tao ay kailangang dalhin sa mga kamay ng mga taong makasalanan, pagtapos ay maipako sa krus, at magbangon sa ikatlong araw."
[24:8] At naalala nila ang mga sinabi Niya,
[24:9] Kaya't matapos nilang bumalik mula sa libingan ay binalita nila ang mga bagay na ito sa 11 at sa lahat ng iba pa.
[24:10] At iyon ay sina Maria na Magdalena, at Joanna, pati na si Maria na ina ni Santiago, at ang iba pang kasama nila na nagsabi ng mga bagay na ito sa mga apostol.
[24:11] Pero sa mga taong nandoon, walang saysay ang dating ng mga salita nila, kaya naman di sila pinaniwalaan ng mga ito.
[24:12] Pero pagtayo ni Pedro ay tumakbo siya papunta ng libingan. At pagsilip niya roon ay nakita niya ang mga linong damit na nakalatag ng mag-isa. Pero umalis siyang takang-taka sa sarili dahil sa nangyaring ito.
[24:13] At pagkatapos, nang araw ding iyon, dalawa sa kanilang kasamahan ay nagpunta sa isang baranggay na tinatawag sa pangalang Emmaus, halos pitong milya ang layo mula sa Jerusalem.
[24:14] At habang magkasama, nagkukuwentuhan sila sa isa't isa tungkol sa lahat ng mga bagay na nangyari.
[24:15] At nangyari na habang sila nga ay nag-uusap at nagtatanungan, ay lumapit si Jesus at sinamahan sila.
[24:16] Pero may pumipigil sa mga mata nila para di nila Siya makilala.
[24:17] Kaya't sinabi Niya sa kanila, "Ano ba itong mga paksa na inyong tinatalakay sa isa't isa habang naglalakad kayo, at bakit kayo mukhang malungkot?"
[24:18] Kaya't ang isa sa kanila na nagngangalang Cleopas ay sumagot at sinabi sa Kanya, "Kayo lang po yata ang nag-iisang dayuhan sa Jerusalem na di nalaman ang mga nangyari doon sa nakalipas na mga araw."
[24:19] At sinabi Niya sa kanila, "Ano iyon?" Kaya't sinabi nila sa Kanya, "Tungkol kay Jesus na Nazareno, na isang lalaking propeta - makapangyarihan sa gawa at salita sa harapan ng Diyos at lahat ng tao,
[24:20] At kung paanong ang mga pinunong pari, at ang mga namumuno sa amin ay hinuli Siya para hatulan ng kamatayan at ipako Siya sa krus.
[24:21] Dahil umasa nga kami na Siya na ang magliligtas sa Israel. At bukod pa rito, nakalipas na ang tatlong araw mula nang mangyari ang lahat ng mga bagay na ito.
[24:22] At ito pa, ginulat kami ng ilan sa mga kababaihang kasama namin na maagang pumunta sa loob ng libingan,
[24:23] Hindi kasi nila natagpuan ang Kanyang katawan, at pagbalik ay sinabi sa amin na nakasaksi sila ng pangitain ng mga anghel na nagsabing Siya ay nabuhay.
[24:24] At pumunta ang ilan sa mga kasamahan namin doon sa libingan at nakita nila tulad din sa sinabi ng mga kababaihan, pero di nila Siya nakita.
[24:25] Kaya't sinabi Niya sa kanila, "O, kayong mga walang pang-unawa at mababagal ang puso na magtiwala sa lahat ng mga sinabi ng mga propeta!
[24:26] Hindi ba't kailangang maranasan ng Kristo ang mga ito, at pagtapos ay pumasok sa Kanyang kaluwalhatian?
[24:27] At ipinaliwanag Niya sa kanila simula kay Moises at mula sa lahat ng mga propeta ang lahat ng mga bagay sa Kasulatan na patungkol sa Kanya.
[24:28] At malapit na sila sa baranggay kung saan sila papunta, pero napansin nila na mukhang palayo na Siya ng lakad.
[24:29] Kaya naman pinigilan nila Siya sabay sabi, "Manatili ka muna kasama namin dahil padating na ang gabi, at natapos na ang araw." At pumasok nga Siya para manatili kasama nila.
[24:30] At nangyari nang maupo Siya para kumain kasama nila, kinuha Niya ang tinapay, at pagkahati rito ay ibinigay sa kanila.
[24:31] Kaya't nabuksan ang kanilang mga mata, at nakilala nila Siya. Pero bigla Siyang naglaho mula sa kanilang paningin.
[24:32] Kaya't sinabi nila sa isa't isa, "Hindi ba't nag-aapoy ang kaibuturan ng ating puso habang kasama natin Siyang nagsasalita sa daan, at habang binubuklat Niya sa atin ang Kasulatan?
[24:33] Kaya't tumayo sila nang oras ding iyon, bumalik sa Jerusalem, at natagpuan nila ang 11 at iyong iba pang kasama nila na nagkakatipon.
[24:34] Sabi nila, "Ang Panginoon ay totoong nagbangon at nagpakita kay Simon!"
[24:35] Kaya't sinabi nila ang mga bagay na nangyari habang nasa daan sila, at kung paano nila Siya nakilala sa kalagitnaan ng paghahati ng tinapay.
[24:36] At habang sinasabi nila ang mga bagay na ito, si Jesus mismo ay tumayo sa kanilang kalagitnaan at sinabi sa kanila, "Sumainyo ang kapayapaan!"
[24:37] Pero nagulat at natakot sila. Inakala nila na nakakita sila ng isang espiritu.
[24:38] At sinabi Niya sa kanila, "Bakit kayo balisa? At ano'ng dahilan bakit naglilitawan ang mga katanungan sa inyong mga kaisipan?
[24:39] Tignan n'yo ang mga kamay Ko pati na mga paa Ko, dahil Ako nga ito. Hawakan n'yo Ako at malalaman n'yo; dahil ang espiritu ay walang laman at mga buto tulad sa nakikita n'yo na mayroon Ako.
[24:40] At pagkasabi Niya nga ng ganito ay pinakita Niya sa kanila ang Kanyang mga kamay at mga paa.
[24:41] Pero gayun pa man, habang di pa sila makapaniwala dahil sa kanilang tuwa at pagtataka, sinabi Niya sa kanila, "Mayroon ba kayong anumang makakain dito?"
[24:42] Kaya't binigyan nila Siya ng kapiraso ng inihaw na isda at ng pugad ng bubuyog.
[24:43] At pagkakuha n'yon ay kumain Siya sa harapan nila.
[24:44] At sinabi Niya sa kanila, "Ito ang mga salitang sinabi Ko sa inyo, habang nasa piling n'yo pa Ako, na lahat ng mga bagay na nasulat patungkol sa Akin sa Kautusan ni Moises, at ng mga propeta, pati na ang mga Awit ay dapat na matupad.
[24:45] Kaya't binuksan Niya ang kanilang isipan para maintindihan ang mga Kasulatan.
[24:46] At sinabi sa kanila, "Ganito ang naisulat, kaya't sa ganitong paraan kailangang magdusa ang Kristo at bumangon mula sa mga patay sa ikatlong araw.
[24:47] At para ang pagsisisi at pagpapatawad ng mga kasalanan ay maipahayag sa madla sa Kanyang pangalan sa lahat ng mga bansa simula sa Jerusalem.
[24:48] At kayo'y mga saksi sa mga bagay na ito.
[24:49] At, tignan nyo, ipinapadala Ko ang pangako ng Ama Ko sa inyo, pero manatili kayo sa loob ng lungsod ng Jerusalem hanggang sa maramtan kayo ng kapangyarihan mula sa itaas.
[24:50] At inakay N'ya sila palabas hanggang sa Betanya at pagtaas ng Kanyang mga kamay pinagpala Niya sila.
[24:51] At nangyari na habang pinagpapala Niya sila, hiniwalay Siya mula sa kanila habang iniaangat papunta sa kalangitan.
[24:52] At pagkasamba nila sa Kaniya ay bumalik sa Jerusalem ng may matinding kagalakan,
[24:53] at lagi silang nasa loob ng templo na nagpupuri at nananalangin sa Diyos. Amen.
